Med en beliggenhed cirka 240 km syd for polarcirklen er klimaet i Nuuk
lavarktisk med gennemsnitstemperaturer på syv grader i juli og minus
otte grader i januar. I den sydlige del af Grønland, herunder Nuuk, og
inderst i de dybe fjorde viser termometret dog ofte over 20° C i juni,
juli og august. Vejret er meget omskifteligt og kan variere fra dal til
dal i det vidtstrakte fjordsystem, der udgør Godthåbsfjorden.

Om vinteren bliver Nuuk ramt af lune fønvinde fra fjeldene, hvor
temperaturerne stiger betragteligt på få timer. Byens kystnære
beliggenhed medfører, at der falder meget sne om vinteren, der lyser op
i de mørke vintermåneder - november, december og januar. På frostklare
nætter er nordlys meget almindeligt. I sommermånederne er den længste
dag 20,5 timer - i juni, juli og august bliver det aldrig rigtig mørkt.

Luften er meget tør i Grønland, og grundet den lave fugtighed føles de
kolde temperaturer om vinteren ikke så kolde, ligesom luften om sommeren
føles varmere, end den er. Den lave luftfugtighed gør også, at man kan
se længere, end man er vant til i de fleste andre lande. Fjelde, der
synes at være tæt på, er som regel længere væk, end man tror.

Nuuk (Godthåb) blev grundlagt i 1728 af den dansk-norske missionær Hans
Egede, efter han flyttede fra Håbets Ø, hvortil han ankom i 1721.
Allerede i det første år i Nuuk, sendte Kong Frederik 4. på Hans Egedes
foranledning tre fregatter til Grønland. Disse medbragte personel og
materialer til at bygge et fort. Langt det meste personel bestod af
straffefanger og skøger, og de fleste døde inden for det første år af
skørbug og andre sygdomme. I 1730 forlod guvernøren og det meste af
befolkningen området, og i 1736 forlod Hans Egede selv Grønland,
hvorefter Herrnhutternes missionærer overtog området.

I 1850'erne var Grønland - og især området omkring Nuuk - i stor krise.
Europæerne havde medbragt sygdomme og en kultur, der havde kollideret
med grønlændernes, og mange grønlændere levede i fattigdom. I 1853 ankom
H. J. Rink til Grønland, og han så at grønlænderne havde tabt en stor
del af deres kultur og identitet. Derfor startede han Grønlands første
avis Atuagagdliutt i 1861; avisen fik en indfødt grønlænder som
redaktør. Denne avis kom senere til at betyde meget for den grønlandske
selvforståelse; men med udspring i Nuuk.

Under 2. Verdenskrig sker der igen et spring i retableringen af den
grønlandske identitet. Samuel Kleinschmidt reformerede og uniformerede
den grønlandske retskrivning. Det betød, at grønlændere nu havde et
fælles skriftsprog, og efterfølgende blev der samlet et landsråd under
Eske Bruns ledelse i Nuuk. I 1940 oprettedes desuden et amerikansk og et
canadisk konsulat i Nuuk - og siden er flere konsulater kommet til.
Landsrådet blev i 1946-betænkningen fortsat inddelt i en nord- og en
syddel, men holdt fælles møder hvert andet år. I forbindelse med
nyordningen i 1950 blev de to landsråd lagt sammen til ét.

Landsrådet blev nedlagt den 1. maj 1979, hvor Grønlands Hjemmestyre blev
etableret. Siden har Grønlands Landsting (Inatsisartut), Grønlands
Landsstyre og landets centraladministration ligget i Nuuk.

Den mähriske brødremenighed, Herrnhut var aktiv på det meste af
vestkysten. I Nuuks sydlige del findes Herrnhut-missionens gamle
bygninger. som i dag anvendes af Grønlands Universitet, Ilisimatusarfik.

Grønlands Seminarium (Ilinniarfissuaq) i Nuuk har i mere end 150 år
været hjemsted for læreruddannelsen. Tidligere forestod seminariet også
uddannelsen af kateketer. Flere af Grønlands mest fremtrædende
politikere er uddannet ved Ilinniarfissuaq.

Kolonihavnen i byens centrum er den ældste bydel i Nuuk , hvor bl.a.
Grønlands domkirke, Annaassisitta Oqaluffia er belliggende. Herudover
finder man bl.a. Grønlands Nationalmuseum og Hans Egedes Hus, som
Grønlands Selvstyre i dag benytter til repræsentative formål.

Nuuk ligger ud til Davis Strædet mellem Grønland og Canada. Byen er
beliggende i den sydvestlige del af Grønland og i udkanten af et af
verdens største og mest forgrenede fjordsystemer, Godthåbsfjorden (Nuup
Kangerlua). I fjorden finder man bl.a. de to bygder Kapisillit og
Fiskenæsset med hhv. 68 og 248 indbyggere (2007), ligesom der også
ligger flere sommerhusområder - ofte i nedlagte bygder. Overfor Nuuk på
den anden side af fjorden ligger et relativt fladt landområde,
Nordlandet (Akia), hvor der blandt andet er gode forhold for rensdyrjagt.

Fra bunden af Godthåbsfjorden kan man gå ind til indlandsisen. I
fjordsystemet lever udover havdyr som sæler, hvaler og fisk også
rensdyr, sneharer og polarræve m.m. Isbjørnen har tidligere været en
meget sjælden gæst i Godthåbsfjorden, men i dag bliver isbjørnen oftere
set i området.

Fjeldene omkring Nuuk omfatter vartegnet Sermitsiaq, der har givet navn
til en landsdækkende avis. Sermitsiaq er 1.207 meter højt og hører
sammen med fjeldene Lille Malene (ca. 450 m.), Store Malene (ca. 770 m.)
og Hjortetakken (ca. 1190 m.) til de fjelde, der omkranser Nuuk.

Nuuk består af tre store bydele. Midtbyen, som har været beboet i
århundreder, er byens og Grønlands politiske og kulturelle centrum. Her
ligger Sermersooq Kommunes centraladministration og Grønlands Selvstyres
centraladministration. Byens butikker, cafeer, spisesteder og kulturelle
institutioner ligger også her, særligt i områderne ved Imaneq,
Aqqusinersuaq og på Spindlers Bakke.

Nuussuaq, der blev etableret i slutningen af 1970'erne og udbygget i
1980'erne er den næststørste bydel. Nuusuaq er præget af lavt
etagebyggeri i skarpe farver og ligger på et stort fjeldområde, der
gennemskæres af en tunnel.
