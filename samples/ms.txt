Serangan 11 September 2001 (juga digelar 9/11) ialah empat siri serangan
berani mati yang teratur oleh al-Qaeda ke atas Amerika Syarikat pada 11
September 2001. Pada pagi itu, 19 orang pengganas al-Qaeda merampas
empat buah kapal terbang penumpang komersil. Para perampas itu sengaja
menghempaskan dua pesawat itu ke dalam Menara Berkembar World Trade
Center (Pusat Dagangan Dunia) di Bandar Raya New York, sekaligus
mengorbankan nyawa semua penumpang dan kebanyakan pekerja dalam bangunan
terbabit. Kedua-dua menara runtuh dalam masa dua jam, menyebabkan
bangunan berdekatan turut musnah atau mengalami kerosakan. Mereka juga
menghempaskan pesawat ketiga ke dalam bangunan Pentagon di Arlington,
Virginia, dekat Washington, D.C. Kapal terbang yang keempat pula
terhempas di atas kawasan berdekatan pekan Shanksville di negeri
Pennsylvania setelah beberapa penumpang dan kakitangannya cuba merampas
semula kapal terbang itu yang dihalakan oleh perampas ke arah
Washington, D.C., untuk menyasar Bangunan Kapitol atau Rumah Putih.
Semua penumpang keempat-empat pesawat terkorban.

Seramai 3,000 mangsa dan kesemua 19 perampas terkorban dalam serangan.
Menurut Jabatan Kesihatan Negeri New York, sehingga Jun 2009, sejumlah
836 orang yang bertindak memberi bantuan untuk tragedi ini, termasuk
anggota bomba dan polis telah meninggal dunia. Di kalangan 2,752 mangsa
yang terkorban dalam serangan di World Trade Center adalah 343 orang
bomba dan 60 orang polis dari Bandar Raya New York dan Lembaga
Pelabuhan. 184 orang lagi terkorban dalam serangan ke atas Pentagon.
Kebanyakan besar mangsa korban ialah orang awam, termasuk warga 70
negara. Selain itu, terdapat sekurang-kurangnya satu kematian tak
langsung, mati akibat penyakit paru-paru kerana terdedah kepada habuk
runtuhan World Trade Center.

Kesangsian cepat dilemparkan ke arah al-Qaeda. Ketuanya, Osama bin Laden
mula-mula menafikan bahawa dia terlibat, tetapi pada tahun 2004,
akhirnya, beliau mengakui bertanggungjawab mendalangi serangan itu.
Amerika Syarikat bertindak balas terhadap kejadian ini dengan
melancarkan Perang Terhadap Keganasan, menyerang Afghanistan untuk
menjatuhkan kumpulan Taliban yang melindungi ahli-ahli al-Qaeda, serta
menggubal Akta PATRIOT Amerika Syarikat. Pada Mei 2011, barulah bin
Laden ditemui lalu dibunuh. Banyak lagi negara lain yang turut
mengukuhkan perundangan anti-pengganasan serta menambah kuasa
penguatkuasa undang-undang. Beberapa bursa saham Amerika ditutup
sepanjang minggu selepas serangan, kemudian mencatatkan kerugian teruk
sebaik sahaja membuka semula, terutamanya industri penerbangan dan
industri. Kemusnahan ruang pejabat bernilai beribu juta dolar telah
menyebabkan ekonomi Lower Manhattan teruk terjejas.

Kerosakan Pentagon dibersihkan lalu dibaik pulih dalam masa setahun, dan
sebuah Tugu Peringatan Pentagon didirikan dekat bangunan itu. Proses
pembinaan semula telah dilancarkan di tapak World Trade Center. One
World Trade Center yang baru kini sedang dibina di atas tapak itu dan
dijangka siap pada tahun 2013. Tiga lagi menara dijangka dibina di atas
tapak itu sekitar tahun 2007 hingga 2012.

Pada awal pagi 11 September 2001, 19 orang perampas mengambil alih
pengemudian empat buah pesawat penumpang komersil yang berada dalam
perjalanan ke San Francisco dan Los Angeles dari Boston, Newark, dan
Washington, D.C. Pada 8:46 pagi, Penerbangan 11 American Airlines
terhempas ke dalam Menara Utara World Trade Center, disusuli oleh
Penerbangan 175 United Airlines yang merempuh Menara Selatan pada 9:03
pagi.

Sekumpulan lagi perampas menerbangkan Penerbangan 77 American Airlines
ke dalam Pentagon pada 9:37 pagi, dan yang satu lagi, iaitu Penerbangan
93 United Airlines, terhempas dekat Shanksville, Pennsylvania, pada
10:03 pagi, setelah para penumpangnya bertarung dengan perampas. Sasaran
mutlak Penerbangan 93 dijangkakan sama ada bangunan Kapitol (tempat
persidangan Kongres Amerika Syarikat) atau Rumah Putih.

Sesetengah penumpang sempat membuat panggilan dengan menggunakan khidmat
telefon udara dalam kabin dan telefon bimbit untuk memberikan maklumat
mengenai pencerobohan perampas pesawat, bahawa cokmar atau suatu jenis
semburan kimia beracun telah digunakan, seperti gas pemedih mata atau
semburan lada, lebih-lebih lagi adanya penumpang yang cedera ditikam.
Dilaporkan bahawa dalam dua penerbangan terlibat, perampas menikam dan
membunuh juruterbang, pramugari dan sekurang-kurangnya seorang
penumpang. Suruhanjaya 9/11 mendapati bahawa dua orang perampas baru
membeli peralatan tangan pelbagai fungsi jenama Leatherman sebelum
menaiki pesawat.Seorang pramugara Penerbangan 11, seorang penumpang
Penerbangan 175, dan beberapa orang penumpang Penerbangan 93 menyebut
bahawa para perampas itu memegang bom, tetapi salah seorang penumpang
itu juga menyebut bahawa bom itu adalah palsu. Tiada kesan bahan letupan
ditemui di tempat-tempat hempasan, maka Suruhanjaya 9/11 percaya bahawa
bom-bom itu mungkin sekali palsu.

Dalam Penerbangan 93 United Airlines, satu transkrip audio rakaman
perakam suara kokpit mendedahkan bahawa para kakitangan dan penumpang
cuba menawan semula kapal terbang daripada perampas setelah mengetahui
bahawa pesawat-pesawat lain yang ditahan telah terhempas pada bangunan
pada pagi itu melalui panggilan telefon. Salah seorang perampas
mengeluarkan arahan mengoleng kapal terbang apabila mereka semakin
hilang kawalan pesawat kepada penumpang. Tidak lama kemudian, pesawat
itu terhempas di atas sebuah padang berdekatan Shanksville di
Perbandaran Stonycreek, Kaunti Somerset, Pennsylvania, pada 10:03:11
pagi waktu tempatan (14:03:11 UTC).
