Fersiwn Gymraeg o Wikipedia yw'r Wicipedia Cymraeg. Hon yw'r wefan fwyaf
yn y Gymraeg o ran nifer yr erthyglau ac o ran nifer y darllenwyr
(cyfartaledd o 2.5 miliwn o dudalennau'n cael eu hagor pob mis.

Ym mis Medi 2012, roedd dros 37,000 o erthyglau gan y Wicipedia Cymraeg,
ac roedd yn y 69ain Wicipedia mwyaf. Roedd gan y wefan 17 o weinyddwyr,
121 o ddefnyddwyr gweithgar, a "dyfnder" o 33. Mesuriad bras o safon
Wicipedia yw dyfnder sy'n ystyried nifer yr erthyglau, nifer y
golygiadau a nifer y tudalennau "cynhaliaeth" (megis tudalennau sgwrs,
categorïau a nodiadau).

Dechreuwyd y Wicipedia Cymraeg ym mis Gorffennaf 2003. Cyrhaeddodd mil o
erthyglau ar 9 Ebrill 2004 a thros 2500 erbyn 15 Awst ac erbyn 23
Mehefin 2007 cyhoeddwyd 10,000 erthygl. Ar 20 Tachwedd 2008, roedd
20,000 erthygl, a llai na flwyddyn yn ddiweddarach, cyrhaeddwyd y targed
o 25,000 erthygl ar 28 Hydref 2009.

Yn 2008 cydweithiodd y Wicipedia Cymraeg â Llyfrgell Genedlaethol Cymru
i uwchlwytho delweddau i Gomin Wicifryngau, yn bennaf ffotograffau John
Thomas.

Yng Ngorffennaf 2009 crewyd cyfrif i'r Wicipedia Cymraeg ar Twitter i
gyhoeddi erthyglau newydd fel "tweets".

Cymerodd y Wicipedia Cymraeg ran mewn prosiect Pedia Trefynwy, cynllun
avant-garde i ddatblygu erthyglau a chyfryngau Wicipedia am Drefynwy
mewn nifer o ieithoedd. Gweithiodd Wikimedia UK â Chyngor Sir Fynwy i
hybu'r prosiect. Gosodwyd dros fil o godau QRpedia ar draws y dref, gan
alluogi defnyddwyr ffonau clyfar i gael mynediad i erthyglau Wicipedia
ar eu ffonau.

Ar 19 Mai 2012 daeth Trefynwy yn "dref Wicipedia" gyntaf y byd.

Yn Ebrill 2012 cyflwynwyd Cynllun Datblygu gyda saith maes i'w datblygu,
gan gynnwys marchnata'r Wicipedia yn well, rhyddhau ffeiliau Cadw, y
Llyfrgell Genedlaethol ayb drwy drwyddedi agored Comin a chreu
golygyddion newydd i Wicipedia.

Aelod o'r gangen Frythonaidd o'r ieithoedd Celtaidd a siaredir yn
frodorol yng Nghymru, gan Gymry a phobl eraill ar wasgar yn Lloegr, a
chan gymuned fechan yn Y Wladfa, yr Ariannin yw'r Gymraeg (hefyd Cymraeg
heb y fannod).

Cynhaliwyd arolwg ar ddefnydd o'r iaith Gymraeg yn 2004 gan Fwrdd yr
Iaith Gymraeg, a ddangosodd fod 611,000 o bobl (21.7% o boblogaeth Cymru
mewn cartrefi neu sefydliadau cymunedol) yn gallu siarad Cymraeg bryd
hynny. Mae'r ffigwr yma yn marcio 0.9 twf canrannol wrth gymharu â 20.8%
o gyfrifiad 2001, a thwf o dua 35,000 o bobl yng Nghymru. Mae'r Gymraeg,
felly, yn iaith sy'n tyfu yng Nghymru. O'r 611,000 o siaradwyr, dywedodd
57% (315,000) o bobl eu bod yn rhugl yn yr iaith, a dywedodd 78%
(477,000) eu bod yn rhugl neu'n "weddol rugl". Datganodd 62% o siaradwyr
(340,000) iddynt siarad yr iaith bob dydd, gan gynnwys 88% o siaradwyr
rhugl.

Mae'r Gymraeg yn un o'r 55 o ieithoedd i gael ei chynnwys fel cyfarchiad
ar Record Aur y Voyager er mwyn cynrychioli'r Ddaear yn rhaglen Voyager
NASA a lansiwyd ym 1977. Mae pob cyfarchiad yn unigryw i'r iaith, a
dywed y Gymraeg "Iechyd da i chwi yn awr ac yn oesoedd".

Mae Mesur yr Iaith Gymraeg 2011 (Cymru) yn rhoi statws swyddogol i'r
Gymraeg yng Nghymru, lle mai'r unig iaith Geltaidd yw'r Gymraeg i fod yn
swyddogol de jure yn unrhyw ran o'r Deyrnas Unedig.

Iaith fyw ydy'r Gymraeg, a ddefnyddir er mwyn cyfathrebu gan gannoedd o
filoedd o bobl ar draws Cymru gyfan. Dangosodd Arolwg Defnydd Iaith 2004
fod 21.7% o boblogaeth Cymru yn siarad Cymraeg. Mae hyn yn dangos twf o
20.5% yng Nghyfrifiad 2001, ac o 18.5% ym 1991. Dangosodd yr un
cyfrifiad y ganwyd tua 25% o breswylwyr Cymru y tu allan i Gymru. Nid
oes ystadegau ar faint o bobl sy'n siarad Cymraeg yng ngweddill Prydain.
Ym 1993, cyhoeddodd S4C, y sianel deledu Cymraeg, ganlyniadau arolwg ar
faint o bobl all siarad neu ddeall Cymraeg. Darganfu'r arolwg yma fod
tua 133,000 o siaradwyr Cymraeg yn byw yn Lloegr, gyda thua 50,000
ohonynt yn byw yn Llundain Fawr.

Yn hanesyddol, dim ond y Gymraeg a siaradodd y Cymry, ond bellach mae
siaradwyr uniaith y Gymraeg yn brin iawn, ond am blant ysgol dan dair
oed yn ogystal â niferoedd bychain o hen bobl mewn ardaloedd
traddodiadol Cymraeg. Ar y cyfan, mae siaradwyr Cymraeg hefyd yn siarad
y Saesneg (ond yn Nhalaith Chubut, yr Ariannin, mae bron pawb yn gallu
siarad Sbaeneg - gweler Y Wladfa). Serch hynny, mae llawer o siaradwyr
Cymraeg iaith gyntaf yn llawer mwy cyffyrddus yn mynegi eu hunain drwy
gyfrwng y Gymraeg na'r Saesneg. Gall iaith ddewis siaradwr amrywio yn ôl
yr angen, pwnc, cyd-destun cymdeithasol, ac o fewn mynegiant (a elwir yn
ieithyddiaeth yn switsio cod).

Caiff y Gymraeg ei siarad yn iaith gyntaf yng Ngogledd a Gorllewin Cymru
yn bennaf, yng Ngwynedd, Conwy, Sir Ddinbych, Ynys Môn, Sir Gâr, gogledd
Sir Benfro, Ceredigion, ardaloedd ym Morgannwg, a gogledd-ddwyrain a
de-ddwyrain eithafol Powys, ond canfyddir siaradwyr iaith gyntaf a
siaradwyr rhugl ar draws Cymru gyfan.

Mae poeni am ddyfodol y Gymraeg wedi bodoli ers amser. Adeg Eisteddfod
Genedlaethol Cymru Pwllheli 1925 trefnodd y Cymmrodorion sesiynnau yng
Nghapel Penlan i drafod "Cadwriaeth yr Iaith". Roedd y Parchedig Ddr. G
Hartwell Jones,Elfed a Phedrog yn pwysleisio ar greu ewyllys da tuag at
y Gymraeg tra yr oedd Thomas Gwynn Jones a J.H. Jones, golygydd Y
Brython, doedd ddim gobaith i'w chynnal heb bolitics ymosodol o'i
phlaid.

Yr oedd Syr John Morris-Jones yn cyfiawnhau darlithio i'w fyfyrwyr yn
Saesneg am ei fod am weld y Cymry yn genedl ddwyieithog ac nad oedd ar y
Gymraeg angen termau ar gyfer trafod y byd cyfoes. Mynnai Prosser Rhys,
Edward Morgan Humphreys a'r Parch D. Tecwyn Evans bod hyrwyddo'r Gymraeg
mewn storiau poblogaidd i'r ifanc, mewn drama a ffilm a rhaglenni radio.
