Vikipēdija (Wikipedia) ir brīva, daudzvalodu enciklopēdija ar bezmaksas
saturu, kuru atbalsta bezpeļņas organizācija Wikimedia Foundation.
Nosaukums "Vikipēdija" ir hibrīdvārds, kas cēlies no vārdiem "wiki" un
"enciklopēdija". Vikipēdijas rakstus brīvprātīgi veido tās lietotāji, kā
arī jebkuru no šiem rakstiem, izņemot aizsargātos, var rediģēt ikviens,
kam ir nodrošināta pieeja Vikipēdijai. Vikipēdija tika palaista darbībā
2001. gada 15. janvārī. Par tās dibinātājiem uzskata Džimiju Veilsu un
Leriju Sendžeru. Vikipēdija ir viena no populārākajām uzziņu vietnēm
globālajā tīmeklī. Vikipēdijā kopā ir vairāk par 20 miljoniem rakstu, no
tiem visvairāk ir angļu valodas (vairāk nekā 3 800 000), vācu valodas un
franču valodas (vairāk nekā 1 000 000) Vikipēdijas versijās.

Vikipēdijas kritiķi norāda uz tās sistemātisko aizspriedumainību un
nesaskaņotību, kā arī par to, ka rakstus var rediģēt arī tādi cilvēki,
kuriem nav zināšanas konkrētajā jomā.

2011. gada 23. jūlijā Vikipēdijā bija 282 dažādu valodu versijas (208 no
tām bija vairāk par 1000 rakstiem). Vikipēdija darbojas ar wiki
programmatūru MediaWiki.

Latviešu Vikipēdija tika izveidota 2003. gada jūnijā, un tajā pašlaik ir
vairāk nekā 37 000 rakstu.

Vikipēdija bija turpinājums projektam Nupedia, kur angļu valodā tika
rakstīti raksti, kurus caurskata eksperti un tikai tad tie tiek
publicēti. Tā kā šis process bija ļoti laikietilpīgs, tad Džimijs
Veilss, Nupedia veidotājs, nolēma izveidot Vikipēdiju, kur ikviens var
veidot, mainīt, uzlabot enciklopēdiskos rakstus. Nupedia tika izveidota
2000. gada 9. martā.

Vikipēdija paredzēta plašam lasītāju lokam - no skolēniem līdz pat
zinātniekiem.

Atšķirībā no tradicionālajām enciklopēdijām, piemēram, Encyclopædia
Britannica, nevienu rakstu Vikipēdijā nenovērtē eksperti. Neviens raksts
nepieder tā izveidotājam vai kādam citam lietotājam. Tā kā Vikipēdija
aptver visas tēmas, tā var saturēt materiālus, kurus daži cilvēki,
ieskaitot Vikipēdijas lietotājus, var uzskatīt par nevēlamiem,
aizskarošiem vai pornogrāfiskiem.

Vikipēdijā nav maksas autoru un lietotāju, visa informācija tiek
pievienota bez atlīdzības, to dara Vikipēdijas lietotāji. Aktīvākie
lietotāji pēc savas vēlmes var kļūt arī par administratoriem.
Administratoram ir pienākums uzturēt Vikipēdiju, novērst vandālismu, bet
viņiem nav nekādu priekšrocību rakstu izveidošanas vai rediģēšanas ziņā,
salīdzinājumā ar pārējiem lietotājiem.

Rakstot rakstus, lietotāju darbībām jābūt saskaņotām ar autortiesību
likumiem, kuri darbojas ASV un Floridas štatā, kur atrodas Vikipēdijas
serveri.

Publicējot savus darbus vikipēdijā, tās autori automātiski piekrīt, ka
viss raksta saturs ir brīvi izmantojams pēc Creative Commons
Attribution/Share-Alike License licences. Pie tam tiek ievērotas visas
autortiesības.

Kā jebkuram lielam projektam, arī Vikipēdijai ir savi trūkumi.

Tomēr brīvajā enciklopēdijā (tajā katrs var papildināt informāciju),
pastāv mehānismi, kuri nodrošina atbildes uz šo kritiku, un vismaz
daļēji izskaidro, kā vajag cīnīties ar trūkumiem vai arī kāpēc ar tiem
var samierināties.

Galvenais kritikas iemesls ir tas, ka Vikipēdiju var papildināt pilnīgi
jebkurš lietotājs, neviens nevar garantēt, ka informācija ir patiesa, ne
pilnīgi visas tēmas ir apskatītas vienādā daudzumā (par vienu tēmu ir
uzrakstīts daudz labu rakstu, bet pat otru tikai viens mazs aizmetnis),
par Vikipēdijas administratoru var kļūt lietotājs, kurš jau ilgāku laiku
šeit darbojas, tāpēc pastāv risks, ka administrators izmantos savas
tiesības sliktiem mērķiem.

Anonīmās izmaiņas un vandalisms

Vikipēdijā jebkurš var ievietot jaunu informāciju. Tāpēc var gadīties,
ka tiek ievietota ļoti zemas kvalitātes informācija. Daži lietotāji veic
vandalismu - lapu satura dzēšanu vai bojāšanu, lai tajā būtu nepatiesa
informācija un mazinātos tās autoritāte. Parasti vandalisms ir lapas
satura dzēšana, kur tā vietā tiek ierakstīta lamāšanās un cits saturs,
kuram nav nekāda sakara ar raksta tēmu.

Enciklopēdija (no latīņu: encyclopaedia, kas savukārt cēlies no
sengrieķu: ἐγκύκλιος παιδεία — ‘apmācīšanā pilnā aplī’; κύκλος —
‘aplis’, παιδεία — ‘apmācīšana’) ir rakstisks zināšanu apkopojums.
Enciklopēdijas var būt vispārīgas, saturot rakstus par daudzām dažādām
nozarēm, vai arī specializēties kādā no tām — piemēram, medicīnas
enciklopēdijas.

Doma par visu pasaules zināšanu apkopošanu vienuviet radās jau senajā
pasaulē, kaut gan termins "enciklopēdija" radās 16. gadsimtā.
Terminoloģiskās vārdnīcas un zināšanu apkopojumi tika sastādīti jau
Senajā Ēģiptē un Senajā Ķīnā 2. gadu tūkstotī p.m.ē. Viens šāds
apkopojums ir Aleksandrijas bibliotēka. Daudzi senatnes rakstnieki
(piemēram, Aristotelis) centās izsmeļoši aprakstīt zināšanas visās
nozarēs. Viens no nozīmīgākajiem enciklopēdistiem bija Plīnijs Vecākais,
kas uzrakstīja "Dabas Vēsturi" — 37 sējumu dabas aprakstu, kas bija
plaši izplatīts Eiropā līdz pat viduslaikiem.

Aristotelis ir studējis praktiski visas tēmas, kas tajā laikā bija
pieejamas, un viņa darbu kopums ir praktiski senās Grieķijas
enciklopēdija. Aristotelis definēja arī mūsdienu izpratni par dabiskajām
tiesībām: dabiskās tiesības kā nerakstītas vienmēr un visur spēkā esošas
tiesības (vienlīdzība, brīvība, tiesiskums), kam rakstītās tiesības ir
jāpieskaņo. Aristoteļa uzskati iedvesmoja Akvīnas Tomu, kurš sengrieķu
filozofa uzskatus pārveidoja atbilstoši katolicisma dogmām.
