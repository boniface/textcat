Stuart je prvič zaigral v članskem klubu v sezoni 1895/96, ko je igral
za Rat Portage Thistlese iz severozahodnega Ontaria. Pred sezono 1899 je
prestopil v Ottawa Hockey Club v ligi CAHL. V klubu je ostal tudi v
sezoni 1900, ko je bil klubski kapetan. Preko očetovih poslovnih povezav
je leta 1900 dobil službo v Quebecu, kjer se je pridružil klubu Quebec
Bulldogs, prav tako v ligi CAHL. V sledečih dveh sezonah je dosegel
sedem golov na petnajstih tekmah.

Leta 1902 je Stuart podpisal za Pittsburgh Bankerse iz lige WPHL.
Dogovor je izpodbijal klub Pittsburgh Victorias, ki si ga je prav tako
lastil. Pravni spor so dobili Bankersi in obdržali Stuarta, sledečega
leta pa pripeljali še Bruca. Stuartu so ponudili plačo 15 do 20 $ na
teden, ob plači za službo v Pittsburghu. Dosegel je sedem golov in osem
podaj ter bil imenovan za najboljšega branilca lige WPHL v sezoni 1903.

Po sezoni v Pittsburghu je Stuart prestopil v Portage Lakes Hockey Club
iz severnega Michigana, za katerega je v sezoni 1903/04 odigral
štirinajst prijateljskih tekem, na katerih je bil s trinajstimi goli
četrti klubski strelec. Z ustanovitvijo lige IPHL je Stuart zapustil
Michigan in prestopil v Calumet Minerse, kjer je prevzel tudi vlogi
trenerja in športnega direktorja, s plačo 1.800 $. Za Calumete je
dosegel osemnajst golov v sezoni 1904/05 ter pomagal klubu do osvojitve
naslova lige, imenovan je bil tudi za najboljšega branilca lige.

11. decembra 1905, pred začetkom sezone 1905/06, je bil s strani lige
suspendiran, ker so se nekateri zahodni klubu pritožili, da je osvojil
preveč naslovov in je preveč grob za ligo. 30. decembra ga je liga
pomilostila in zaigral je za Pittsburgh Professionalse. Po koncu sezone
Professionalsov je za Calumete zaigral na eni tekmi za naslov prvaka
lige, toda zmagal je Portage Lakes Hockey Club. Ponovno je bil imenovan
za najboljšega branilca lige, dosegel je enajst golov. Kot visok
hokejist s tekočim načinom drsanja, velja za najboljšega branilca svoje
ere zaradi izstopajoče igre tako v obrambi, kot tudi v napadu.

Klubi lige IPHL so vabili hokejiste v ZDA za višje plače, zato so bili
kanadski klubu prisiljeni povišati plače svojim hokejistom, da bi jih
zadržali. Stuart, ki ni bil zadovoljen z igranjem v Pittsburghu zaradi
nasilja na tekmah, je od Dickieja Boona izvedel, da mu aktualni
zmagovalci Stanleyjevega pokala Montreal Wanderersi iz lige ECAHA v
primeru prestopa ponujajo najvišjo plačo v klubu. 13. decembra 1906 je
Stuart objavil pismo v reviji Montreal Star, kjer je opisal svoje
nestrinjanje z ligo IPHL. Največji poudarek je dal na sojenje, saj »da
tukaj ne znajo voditi hokeja, imenujejo najbolj neumne in nesposobne
sodnike, kar se jih da najti«. Decembra 1906 Pittsburgh ni želel
odigrati tekme proti klubu Michigan Soo, ker se niso strinjali z izbiro
sodnika. Čeprav se je to v ligi IPHL pogosto dogajalo, je vodstvo kluba
verjelo, da je v ozadju bojkota stal Stuart, in ga razrešilo pogodbe s
klubom. Nevezan na klub, je Stuart zaigral za Wandererse, kjer si je
njegovo prvo tekmo ogledalo 6.069 gledalcev. Sodeloval je v izzivu
Wanderersov za Stanleyjev pokal proti New Glasgow Cubs iz Nove Škotske
27. in 29. decembra 1906. Tako kot soigralci Riley Hern, Frank Glass,
Moose Johnson in Jack Marshall je postal prvi profesionalni hokejist, ki
se je potegoval za Stanleyjev pokal.

Stuart ni mogel ubežati nasilju v ligi ECAHA. 12. januarja 1907 so
Wanderersi igrali proti Ottawa Hockey Clubu, tekmo so dobili s 4:2.
Charles Spittal iz Ottawe je, kot so opisali časniki, »poskusil razbiti
lobanjo Cecila Blachforda«, Alf Smith je udaril Stuarta »s palico po
senceh, da je negibno obležal«, Harry Smith pa je s palico udaril
Ernesta Johnsona in mu zlomil nos. Stuart je bil za svoje ravnanje na
tekmi pohvaljen, ker ni izgubil živcev, niti ni iskal maščevanja, čeprav
je utrpel največ naletov. Na sestanku lige 18. januarja so Montreal
Victoriasi predlagali suspenz Spittala in Alfa za preostanek sezone,
toda predlog ni bil sprejet in predsednik lige Fred McRobie je odstopil.
Ko so hokejisti Ottawe naslednjič gostovali v Montrealu, je policija
aretirala Spittala, Alfa in Harryja. Alf in Harry sta prejela po 20 $
kazni, Harry pa je bil oproščen. Kljub nadaljevanju nasilja je Stuart
pomagal Wanderersom do sezone brez poraza. Nato so sprejeli izziv Kenora
Thistlesov za Stanleyjev pokal. Thistlesi so januarja zmagali v seriji,
toda marca so si v povratni seriji Wanderersi priborili pokal nazaj.
Stuart je nastopil v obeh serijah, čeprav ni dosegel gola, je ocenil
prvo tekmo serije kot najboljšo v svoji karieri, kljub igranju z
zlomljenim prstom na roki. Stuart je veljal za najboljšega hokejista
Wanderersov in je znal igrati na kateremkoli igralnem položaju, to
znanje pa je prenašal tudi na soigralce.

Naveličan stalnega nasilja je Stuart po osvojitvi Stanleyjevega pokala
leta 1907 končal svojo kariero in delal z očetom v gradbeništvu.
Službeno je bil poslan v Belleville, da bi nadziral izgradnjo
tamkajšnjega vojaškega objekta za eno od očetovih strank. V času bivanja
v Bellevillu je dobival ponudbe za pridružitev novoustanovljenem klubu.
Želeli so, da bi zasedel mesto športnega direktorja, podobno ponudbo je
dobil tudi iz Peterborougha, kjer bi prejel enako visoko plačo kot
direktor železnic. 23. junija 1907 popoldne se je Stuart s prijatelji
odpeljal v bližnji zaliv Bay of Quinte na plavanje. Odplaval je do
bližnjega svetilnika, kilometer od skupine, kjer je splezal na pomol in
skočil v plitko vodo. Pri tem je z glavo zadel ob razbrazdane skale, pri
čemer je utrpel razbito glavo in zlom vratu. V trenutku je bil mrtev.
Njegovo truplo so prepeljali v Ottawo, kjer so ga po pogrebu v družinski
hiši pokopali na pokopališču Beechwood.
