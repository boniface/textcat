Is minic a deirtear gurbh é Walter Scott a chuir tús leis an seánra seo,
ach scríobhadh leabhair ar féidir úrscéalta stairiúla a thabhairt orthu
i gcultúir eile seachas an cultúr Iartharach i bhfad roimh lá Scott.
Sampla de seo is ea "Rómáns na dTrí Ríochtaí", le Luo Guanzhong, a
bhreac síos an scéal sa cheathrú haois déag. Áirítear an "Rómáns" seo ar
ceann de "Cheithre Úrscéalta Clasaiceacha na Síne".

Cé nárbh é Scott a chéadcheap an t-úrscéal stairiúil, is léir gur chuir
sé an-chor i bhforbairt an tseánra. Dúirt an léirmheastóir Georg Lukács
gurbh é Scott an chéad duine a thuig nach maisíocht amháin a bhí i
gceist leis an suíomh stairiúil, ach gur chóir don scríbhneoir taighde
agus aithris a dhéanamh ar atmaisféar iomlán na tréimhse.

Ba é Waverley, or 'tis Sixty Years Since (1814) an chéad úrscéal sa stíl
seo a tháinig i gcló ó Scott, agus d'éirigh sé coitianta Waverley novels
a thabhairt ar a chuid úrscéalta stairiúla. I saothair ar nós Waverley
nó Rob Roy roghnaigh Scott lárcharachtar a tháinig go nádúrtha i
dteagmháil le daoine ó aicmí agus grúpaí sóisialta éagsúla, rud a chuir
ar chumas an scríbhneora cur síos cuimsitheach a thabhairt ar atmaisféar
na tréimhse. Nuair a d'fhoilsigh sé Ivanhoe, chuir na daoine suim nua i
stair na Meánaoise faoi thionchar an úrscéil.

Tháinig scríbhneoirí eile sna sálaí ag Scott. Scríobh Aleksandr Pushkin,
file náisiúnta na Rúise, a úrscéal stairiúil féin, Капитанская
дочка/Kapitanskaya dochka ("Iníon an Chaptaein"), mar iarracht
mheabhrach aithris a dhéanamh ar stíl úrscéalaíochta Scott, ach ansin
d'éirigh le Lev Tolstoy máistreacht an tseánra a bhaint amach leis an
mórúrscéal eipiceach Война и мир/Voyna i mir ("Cogadh agus Síocháin").

San Fhionlainn, bhreac Zachris Topelius síos Fältskärns berättelser
("Scéalta an Mháinlia Airm"), úrscéal i bhfoirm sraithe a thug cur síos
ar chora cinniúna mhuintir Bertelsköld in imeachtaí staire na Sualainne
thar na glúnta. As Sualainnis a scríobh Topelius an t-úrscéal, ach bhí
an-bhaint ag na scéalta leis an bhFionlainn. San fhichiú haois, bhain
Fionlannach eile, Mika Waltari, amach clú domhanda lena chuid úrscéalta
faoin Éigipteach Sinuhe (Sinuhe egyptiläinen - "Sinuhe, an
tÉigipteach"), faoi fhear óg ón bhFionlainn sa Mheánaois agus é ag
taisteal ar fud ríochtaí móra na linne (Mikael Karvajalka agus Mikael
Hakim), faoi thús na Críostaíochta sa tsean-Róimh (Valtakunnan salaisuus
- "Rún na Ríochta" - agus Ihmiskunnan viholliset - "Naimhde an Chine
Dhaonna"), faoi theagmháil na Críostaíochta agus an Ioslaim (Johannes
Angelos) agus faoi na hÉatrúscaigh (Turms kuolematon - "Turms
Neamhbhásmhar").

Sa Pholainn, ba é Henryk Sienkiewicz máistir an tseánra, nó bhain sé
amach Duais Nobel sa litríocht leis an úrscéal Quo Vadis, a chaitheann
súil ar chruachás na gCríostaithe i ré na ngéarleanúintí sa tsean-Róimh.

San Iodáil, glactar leis gurbh é I Promessi Sposi, úrscéal stairiúil le
hAlessandro Manzoni, a chuir tús leis an úrscéalaíocht nua-aimseartha ar
fad sa tír sin.

Glactar leis gurbh é Niamh leis an Athair Peadar Ua Laoghaire an chéad
úrscéal stairiúil sa teanga. Bhí an leabhar ina chnámh spairne idir an
Athair Peadar agus Conradh na Gaeilge, nó nuair a d'fhéach sé le
bloghanna as an úrscéal nó sceitsí a raibh baint acu leis an úrscéal a
fhoilsiú ar An Claidheamh Soluis, iris Chonradh na Gaeilge, ní raibh sé
sásta leis an sceanairt a rinne na heagarthóirí ar a chuid scríbhinní.
Sa deireadh chuaigh sé i muinín The Irish Book Company leis an úrscéal a
fhoilsiú. Bhí Norma Borthwick agus Maighréad Ní Raghallaigh,
bunaitheoirí an tí foilsitheoireachta seo, fonnmhar chun Niamh a chur i
gcló ar choinníollacha an scríbhneora, agus sa deireadh tháinig an
t-úrscéal i bprionta sa bhliain 1907.

Is é is ábhar don úrscéal ná cath Chluain Tairbh agus tréimhse na
hargana agus na foghla a bhíodh na Lochlannaigh ag déanamh ar Éirinn.
Tharraing an tAthair Peadar ar Chogadh Gaedhel re Gallaibh agus ar an
aistriúchán Béarla a rinne George Webbe Dasent ar Njáls Saga le haghaidh
an chúlra stairiúil, ach mar a d'iompaigh an scéal amach, cé go ndearna
an tAthair Peadar a dhicheall leis an stair seo a insint i "gcaint na
ndaoine", ní raibh sé in ann é féin a shaoradh ó bhráca na bhfoinsí,
agus chuaigh an t-úrscéal chun leadráin. Ag tabhairt óráidí tura
teagascúla uathu a bhíonn na carachtair, agus níor éirigh leis an
scríbhneoir carachtair bheo bhíogúla a chruthú ná a bhforbairt a léiriú.

Ba é an tAthair Pádraig Ua Duinnín, fear eagair an fhoclóra, a scríobh
Cormac Ua Conaill, úrscéal gairid stairiúil agus é suite in Éirinn faoi
dheireadh na séú haoise déag. Ach oiread leis an Athair Peadar ní
chuireann an Duinníneach an bhéim is cuí ar charachtracht na laochra,
agus is cuma nó vaits leis faoi chuspóirí na naimhde, Laochra gan on gan
cháim iad na laochra, agus bithiúnaigh chruthanta gan mhaith iad lucht
leanúna na Banríona. Téann an scríbhneoir i muinín comhtharlúintí agus
deus ex machina le haghaidh plotála is nach bhfágann sé craiceann
inchreidte ar bith ar an scéal. Ní raibh teanga an Duinnínigh chomh
líofa foirfe leis an gcanúint Mhuimhneach lenar tógadh an tAthair
Peadar, nó cé nach raibh caill ar a stór focal, níor thuig sé chomh
tábhachtach is a bhí an chomhréir, is é sin, dul ceart nádúrtha na
bhfocal.
