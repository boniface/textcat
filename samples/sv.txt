Wikipedia kan redigeras av vem som helst. Detta gör att encyklopedin är
beroende av att ett stort antal välmenande skribenter som på frivillig
basis håller efter den lilla grupp av skribenter som på olika sätt
ställer till problem. Det sätt genom vilket materialet på Wikipedia
skapas leder även till problem då felaktig och vinklad information kan
läggas till. Grundtanken är dock att de flesta användare är intresserade
av att bevara och skydda Wikipedia och att dessa därför snabbt kommer
att återställa klotter och de bidrag som inte anses hålla tillräckligt
hög standard. Arbetssättet bygger även på idén att samarbete och
diskussion mellan alla användare leder till att gruppen i helhet
utvecklas och att konsensus om vad som räknas som neutralt kan uppnås
även i svårare frågor. Grundtankarna går alltså tvärt emot idén om att
publiceringen av kunskap bör begränsas till en liten grupp utvalda och
speciellt kunniga personer som producerar material i en hierarkisk
arbetsdelning.

Wikipedia innehåller också mekanismer som underlättar arbetet mot
klotter, vandalisering och konflikter. En del användare väljs till
administratörer, som har möjlighet att tillfälligt eller tillsvidare
blockera användare som inte följer reglerna och hindra redigering av
sidor som är föremål för attacker eller konflikter. Gemenskapen
poängterar att administratörerna inte skall tillmätas större auktoritet
i sak, utan endast stödja själva processen.

En del användare förespråkar att man inför granskade versioner av
artiklar, alltså märker versioner som har bedömts som tillförlitliga av
etablerade användare. Det skulle då vara den versionen som i första hand
syns för oregistrerade läsare.

Innehållet i Wikipedia omfattas av juridiska skäl av lagstiftningen
(särskilt lagen om upphovsrätt) i Florida där Wikipedias servrar
befinner sig. Utöver detta är Wikipedias redaktionella principer
sammanfattade i de så kallade "fem pelarna", och många policyer och
riktlinjer syftar till att utforma innehållet på lämpligt sätt. Även
dessa regler finns lagrade i wiki-form, och Wikipedia-redaktörer kan
skriva och revidera dessa policyer och riktlinjer. Dessa riktlinjer och
policyer tillämpas genom att Wikipedia-redaktörerna kan ta bort, märka
eller ändra artikelmaterial som inte uppfyller dem. De regler som de
icke-engelska utgåvorna av Wikipedia har baseras ofta på en översättning
av reglerna på den engelska Wikipedia och har sedan ändrats i viss
utsträckning. Medan de fortfarande visar stora likheter, skiljer de sig
i många detaljer.

Som Internetgemenskap betraktad har Wikipedia utvecklat en egen kultur
och egna traditioner, som sammanfattas i fem grundpelare:

Projektet är ett uppslagsverk, och bör endast innehålla ämnen som passar
i ett uppslagsverk, information som kan verifieras i trovärdiga
publicerade källor, och uppgifter som är av tillräckligt stort
allmänintresse att ett flertal författare kan bidra till ämnet och
bevaka artiklarnas kvalitet. Artiklar som inte uppfyller dessa kriterier
kan raderas. I praktiken har Wikipedia dock ett bredare utbud av
artiklar än tryckta uppslagsverk

Projektet har öppet och fritt innehåll (Wikipedia använder sig av
copyleftlicensen Creative Commons CC-BY-SA 3.0). Bilder och texter som
bryter mot upphovsrätten får inte förekomma på Wikipedia utan raderas.
Projektet drivs som en wiki, vilket betyder att alla artiklar (med några
få undantag) kan redigeras av vem som helst, när som helst, och att vem
som bidragit framgår av wikins historik. Det är fritt att använda
Wikipedias texter i egna skrifter så länge man följer licensen.

Wikipedia har etikettregler: författarna bör vara sakliga vid
diskussioner, undvika konflikter och personangrepp, respektera
konsensusbeslut och inte vandalisera. I annat fall kan
användaridentiteten eller IP-adressen blockeras. Skrivandet diskuteras
och beskrivs på sidor som inte ingår i själva uppslagsverket men likaså
är allmänt tillgängliga, både diskussionssidor för enskilda artiklar och
mer övergripande sidor. De flesta språkversionerna har en sida för
allmän diskussion kring arbetet med Wikipedia, den på svenskspråkiga
Wikipedia heter Bybrunnen.

Wikipedia har inga fasta regler utöver målet att skriva en fri
encyklopedi, utan endast riktlinjer som ständigt revideras för att
återspegla den praxis som utvecklas. Riktlinjerna beskriver vad som kan
raderas, vilken språklig stil man bör använda, hur beslut tas, och
mycket annat. Riktlinjerna kan ignoreras då man bedömer att gemenskapen
inte kommer att invända och att handlingen förbättrar uppslagsverket.
Nybörjare behöver inte känna till riktlinjerna, utan också de uppmuntras
att vara djärva och att förbättra uppslagsverket enligt eget omdöme.

Principen skriv från en neutral utgångspunkt, ofta förkortad NPOV av
engelskans neutral point of view, innebär att Wikipedia-artiklar inte
ska ta ställning och vara vinklade, utan ska återspegla alla
signifikanta aspekter av ett ämne. Författare bör ha ambitionen att
presentera idéer och fakta på ett sådant sätt att både anhängare och
kritiker kan vara överens om formuleringen.
