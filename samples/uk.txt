клас теплокровних яйцекладних вищих хребетних тварин, які пересуваються
на двох ногах, а їхні передні кінцівки перетворені на крила. Станом на
2007 рік нараховується від 9.800 до 10.500 видів птахів. Вони населяють
усі екосистеми Земної кулі від Арктики до Антарктики. Розміри видів
коливаються від 5 см (колібрі) до 2,75 м (страус). Птахи — це
спеціалізована гілка хребетних, що виникла від тероподних динозаврів у
юрському періоді (близько 160 млн. років тому).

Характерними рисами сучасних птахів є наявність пір'я, дзьобу,
позбавленого зубів, відкладання яєць з міцними оболонками, високий
рівень метаболізму, чотирикамерне серце, легкий але міцний скелет. Усі
сучасні птахи мають крила, що розвинулися з передніх кінцівок. Винятком
є нещодавно вимерлий птах моа з Нової Зеландії. Більшість птахів здатні
до польоту, до нелітаючих належать страусоподібні, пінгвіни та невелика
кількість ендемічних острівних видів. Птахи також мають пристосовану до
польоту травну і дихальну системи. Деякі види, особливо воронові та
папуги, належать до тварин із найрозвиненішим інтелектом, здатних
застосовувати знаряддя для добування їжі. Багато птахів уміють
передавати індивідуальний досвід між поколіннями.

Значна частина птахів щороку здійснюють дальні міграції, а багато
нерегулярно кочують на короткі відстані. Птахи є соціальними тваринами,
які застосовують для комунікації візуальні та звукові сигнали, зокрема
спів; для них характерна соціальна поведінка, що включає утворення
зграй, спільне вигодовування пташенят, полювання та захист від ворогів.
Переважна більшість птахів є моногамними — вони утворюють пари,
зазвичай, на один сезон гніздування, інколи на декілька років або на все
життя. В інших видів спостерігається полігінія («багато самиць») або,
рідко, поліандрія («багато самців»). Яйця, здебільшого, відкладаються у
особливим чином зроблені гнізда та висиджуються партнерами. Багато
птахів досить довгий період після вилуплення з яєць пташенят виявляють
турботу про них.

Багато видів мають важливе економічне значення для людини, здебільшого
як джерело їжі, отриманої в результаті ведення сільського господарства
або полювання. Деякі види, особливо співочі птахи та папуги, є
популярними хатніми тваринами. Птахи посідають чільне місце в усіх
сферах людської культури — від релігії до поезії та музики. Внаслідок
антропогенного впливу за період із ХVII ст. вимерло близько 120–130
видів птахів. На початку ХХІ ст. близько 1200 видів перебувають під
загрозою зникнення через діяльність людини, попри зусилля щодо їх
збереження.

В Україні налічується 423 або 424 (425) види. Серед них 267—270
гніздові, з яких 132—138 зимуючі; 17 з'являються лише на зимівлі, 129
спостерігаються лише у період сезонних міграцій або мають статус
залітних.

Наука, що вивчає птахів, називається орнітологією.

Загальновизнано, що птахи походять від Архозаврів — підкласу плазунів,
що панував у мезозойську еру. Теорія еволюції птахів від плазунів
виникла після відкриття 1860 року скам'янілих решток археоптерикса —
тварини, що існувала близько 150 млн років тому у верхній юрі.
Археоптерикс мав одночасно ознаки як плазунів, так і птахів. Спільним з
плазунами була особлива будова тазу та ребер, зуби, лапи з кігтями та
довгий хвостовий відділ хребта. У той же час знайдені скам'янілі рештки
продемонстрували добре збережені відбитки крил із пір'ям, подібним до
сучасного пташиного. В останнє десятиріччя більшість дослідників не
розглядають археоптерикса як спільного предка усіх сучасних птахів,
однак вважають його примітивним найдавнішим представником класу Aves
який, імовірно, близько споріднений зі справжнім предком.

На сьогодні найпоширенішою є гіпотеза походження птахів від тероподних
динозаврів.

Починаючи з 1980-их років кількість знайдених решток мезозойських птахів
значно зросла, проте точних предків цих тварин не встановлено. Ситуація
ускладнюється тим, що важко визначити ознаки, за якими птахів можна
відрізнити від тероподних динозаврів. Якщо раніше однією з найважливіших
ознак була наявність пір'яного покриву, то низка знахідок наприкінці ХХ
— на початку ХХІ ст. у провінції Ляонін на північному сході Китаю
свідчать, що дрібні тероподи мали пір'я, не пов'язане з пристосуванням
до польоту.

Одним із скептиків тероподової теорії був російський вчений Є. М.
Курочкін. Він вважав, що тільки викопні Enantiornithes та археоптерикс
походять від тероподів, а сучасні птахи — від якихось інших
архозавроподібних, подібних до протоавіса.

Нові представники віялохвостих птахів відомі з крейдового періоду.
Першою широко розповсюдженою групою птахів стали енанціорніси, які
захопили різноманітні екологічні ніші — від мешканців піщаного морського
узбережжя та мисливців за рибою до форм, що мешкали на деревах та
живилися насінням. Більш прогресивно розвиненими були іхтіорніси, які за
зовнішнім виглядом нагадували мартинів, мешкали на морських просторах та
живилися рибою. Морські птахи з ряду гесперорнісоподібних із
мезозойської ери були добре пристосовані до полювання на рибу, вони
втратили здатність до польоту та повністю перейшли до водного способу
життя. У ранньокрейдовому періоді (близько 120 млн років тому) існували
також конфуціорніси (Confuciusornis), рештки яких знайдено в Китаї. Це
були перші птахи, що мали дзьоб, крім того, вони були беззубими, на
відміну від гесперорнісів та іхтіорністів.
