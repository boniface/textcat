København er hovedstaden i Danmark og er med 1 199 224 innbyggere i 2011
landets største byområde. Den omfatter helt eller delvis 18 kommuner.
Sentrum for byområdet utgjøres av Københavns kommune som med sine 539
542 innbyggere (2011) er Danmarks mest folkerike. I hele den 3 030 km²
store Hovedstadsregionen, som også sammenfaller med Københavns
lokaltrafikkområde, bor det ca. 1,9 millioner mennesker. Den danske
hovedstad er i tillegg sentrum for Øresundsregionen som inkluderer
Malmö. Øresundsregionen dekker 20 649 km² av Danmark og Sverige og har
2,5 millioner innbyggere (2010) i Danmark og 3,7 millioner innbyggere
(2010) når også den svenske delen regnes med. Denne regionen er blant
Europas fremste sentra for innovasjon, bioteknologi og andre
kompetansenæringer.

København ligger på Sjællands østkyst og strekker seg inn over deler av
Amager i øst. En rekke broer og en tunnel forbinder bydelene på Sjælland
og Amager. Siden 2000 har København og Malmö vært forbundet via
Øresundsforbindelsen.

I København finnes Danmarks sentrale institusjoner som Folketinget,
kongehuset, høyesterett og den statlige sentraladministrasjonen. Byen er
nasjonens kulturelle og økonomiske senter og et viktig trafikknutepunkt
med Danmarks største lufthavn og banegård, samt en av de største havnene
i Norden.

Københavns historie kan føres tilbake til omkring år 800 da det lå en
mindre fiskelandsby hvor byens sentrum ligger nå. Fra 1300-tallet ble
byen Danmarks rikeste og mest betydningsfulle – en status som den har
fastholdt siden. I dag bor ca. 20 % av Danmarks befolkning i Københavns
byområde. Etter en økonomisk nedgangstid i slutten av det 20. århundre,
har byen på 2000-tallet opplevd økonomisk og kulturell fremgang.
København er hjemsted for en rekke store virksomheter og
kulturinstitusjoner som A.P. Møller-Mærsk, Carlsberg, Parken,
Nationalmuseet og Operaen.

I middelalderen het byen Køpmannæhafn på gammeldansk; et navn som betyr
kjøpmennenes havn. Københavns strategiske plassering i Øresund var av
stor betydning for handelen i området ettersom Nordeuropas sannsynligvis
viktigste skipsled passerte Øresund. Navnet kan ses som et uttrykk for
den betydning dette ble tillagt. Tidligere har navnet på byen
sannsynligvis vært Havn.

En rekke andre navn bygget over det opprinnelige danske navnet for byen
brukes på forskjellige språk. Som eksempler kan nevnes tysk og
nederlandsk Kopenhagen, engelsk Copenhagen, fransk, portugisisk og
spansk Copenhague, latin Hafnia, tsjekkisk Kodaň og islandsk
Kaupmannahöfn. I 1923 ble den latinske utgaven av navnet basis for
navngivningen av det nylig oppdagede grunnstoffet hafnium, ettersom
oppdagelsen skjedde på Niels Bohr-instituttet.

I dagligtale brukes navnet København både om Københavns kommune og om
byområdet som helhet – som også omfatter hele eller deler av 17 andre
kommuner.

Det samlede byområdet defineres av Kort & Matrikelstyrelsen og Danmarks
Statistik på bakgrunn av FNs retningslinjer hvor et enhetlig byområde
(på norsk tettsted) ikke må ha mer enn 200 meter mellom bygningene,
parker og lignende ikke medregnet. Mange innbyggere i København
identifiserer seg allikevel med den kommunen de bor i. I praksis er
København så tett bebygget at man mange steder vanskelig merker hvor
grensene mellom de enkelte kommuner faktisk går. Utenforstående vil
allikevel typisk betrakte byen som en helhet. Derfor oppgis Københavns
innbyggertall noen steder til ca. 0,53 mill. (kommunen) eller ca. 1,91
mill. (regionen), hvor det rette folketallet utfra internasjonale
definisjoner er ca. 1,18 mill (pr. 1.1.2011).

Selv om byområdet er klart avgrenset fra myndighetenes side, benytter de
forskjellige betegnelser for det. Kort & Matrikelstyrelsen bruker
København, mens Danmarks Statistik benytter Hovedstadsområdet, og på
veiskiltene langs innfartsveiene har Vejdirektoratet valgt
Storkøbenhavn. København er imidlertid den eneste av de tre betegnelsene
som er autorisert av Stednavneudvalget. Det er i alle tilfelle det samme
området man mener.

I tillegg har en rekke administrative inndelinger brukt København eller
Hovedstaden i sitt navn. For eksempel omfatter Region Hovedstaden også
Bornholm, selv om denne øya ligger ca. 130 km borte, og det tidligere
Københavns amt omfattet tross navnet ikke Københavns kommune, selv om
amtets hovedsete lå der i en årrekke.

Det finnes en del funn fra forhistorisk tid i Københavnområdet. I
forbindelse med byggingen av Amager Strandpark ved Øresund ble det for
eksempel funnet levninger etter en kystnær boplass fra yngre steinalder.
Gravhauger i forstedene minner om menneskelig aktivitet i forhistorisk
tid, og mange av bynavnene i nærheten av København vitner om bosetninger
i det storkøbenhavnske området i vikingtiden.

I området ved Gammeltorv har det etter all sannsynlighet bodd mennesker
i lengre tid før Kristi fødsel enn etter. Ertebøllekulturens jegere
laget sine flintvåpen her 4–5 tusen år f.Kr.

Byens første kirke ble bygget i treverk på 1100-tallet, den var 13 meter
lang og sto midt i det som nå er Frederiksberggade, foran nr. 25. Den
var oppkalt etter Sankt Clemens. Oppå stolpene etter denne første
Clemenskirken ligger fundamentet til den neste Clemenskirken, som var 25
meter lang og bygget av stein. Den rakk bort under der Frederiksberggade
nr. 36 ligger i dag.
