La Línia 5 o línia blava del metro de Barcelona és una línia de
ferrocarril metropolità soterrada que dóna servei a les ciutats de
Cornellà de Llobregat, Esplugues de Llobregat, l'Hospitalet de Llobregat
i Barcelona. La línia es va inaugurar el 21 de juliol de 1959 com a
línia II i actualment uneix les estacions de Cornellà Centre i Vall
d'Hebron.

La línia 5 és una línia operada per Ferrocarril Metropolità de Barcelona
sota la marca de Transports Metropolitans de Barcelona (TMB). El traçat
de la línia és de doble via soterrada, excepte un petit tram al voltant
de l'estació i cotxeres de Can Boixeres. Els tallers i les cotxeres es
troben a Can Boixeres, Vilapicina i Vall d'Hebron.

Actualment hi circulen trens de la sèrie 5000, que van començar a ser
introduits l'any 2006 fins a subsituir totalment els de la sèrie 1000
l'any 2007. Antigament hi havien circulat trens de les sèries 300 i 600.

La línia 5 té una longitud de 18,9 quilòmetres, 26 estacions, 20 trens
en hora punta i l'any 2010 s'hi van realitzar un total de 85,4 milions
de viatges, de manera que és la tercera línia per volum de viatges
després de la L1 i L3.

Els municipis coberts per la línia són: Barcelona, Cornellà de
Llobregat, l'Hospitalet de Llobregat i Esplugues de Llobregat. A la
ciutat de Barcelona transcorre per sis districtes: Eixample,
Horta-Guinardó, Nou Barris, Sant Andreu, Sant Martí i Sants-Montjuïc.

Les estacions són majoritàriament amb andanes laterals, excepte
Maragall, Horta, el Coll | la Teixonera i Vall d'Hebron que tenen andana
central, a més de la Sagrera que inicialment tenia tres andanes, dues de
laterals i una central. Les noves estacions de la línia 5 són de les més
profundes de la xarxa, a uns 40 metres de profunditat el Carmel i Vall
d'Hebron, mentre que el Coll | la Teixonera és l'estació més profunda
del metro de Barcelona, a 74 metres.

Les estacions que han sofert un canvi de nom són les següents: Cornellà
Centre (Cornellà), Can Boixeres (Buxeras), Can Vidalet (Maladeta),
Collblanc (San Ramón), Plaça de Sants (Sants), Sants-Estació
(Roma-RENFE), Verdaguer (General Mola), Sant Pau | Dos de Maig (Dos de
Mayo) i Congrés (Viviendas del Congreso). La nova estació en construcció
Ernest Lluch havia d'anomenar-se inicialment Sant Ramon.

La majoria d'estacions, el 80% d'elles (21 de 26), estan adaptades a
persones amb mobilitat reduïda, excepte Collblanc, Plaça de Sants,
Verdaguer, Maragall i Virrei Amat. Hi ha un total de nou estacions amb
correspondència amb altres línies de metro, tramvia, FGC, trens de
rodalia i regionals i autobusos de mitja i llarga distància:

L'actual línia 5 és fruit de diferents projectes ferroviaris que anaren
variant al llarg dels anys unint dues línies, la línia II i la línia V
del Ferrocarril Metropolità de Barcelona (FMB). La línia II es va
projectar a la dècada de 1950, en un context de postguerra i de
municipalització de les companyies ferroviàries urbanes (FMB i GMB) i la
línia V es va planificar durant la dècada de 1960, sent modificada
varies vegades en els diferents Plans de Metros.

El tram entre la Sagrera i Horta va ser projectat per Ferrocarril
Metropolità de Barcelona a la dècada de 1950 com a part de la línia II,
que havia d'unir els barris d'Horta i de l'antic municipi de Sant Andreu
de Palomar amb el centre de la ciutat, arribant a Paral·lel.

L'any 1955 es van iniciar les obres i el 1959 entrava en servei el tram
la Sagrera i Vilapicina. El 1967 es perllongava amb una estació arribant
a Horta.

En aquest tram a partir del 28 de gener de 1961 van començar a circular
trens amb un sistema de conducció automàtica, que ja s'havia provat el
mes de gener de l'any 1960. Els trens funcionaven automàticament
mitjançant contactes per cèl·lules fotoelèctriques. Aquest sistema fou
desenvolupat pels mateixos serveis tècnics del Metro de Barcelona i va
constituir la primera aplicació mundial d'un sistema automàtic de
conducció de trens en una línia de ferrocarril metropolità. El 1972,
però, es va començar a utilitzar un altre sistema.

En altres xarxes s'havien dut a terme experiències similars en ramals de
curta longitud i amb un sol cotxe en circulació, com a Nova York i
París. Aquest sistema es va utilitzar durant set anys fins que les
línies II i V es van integrar.

El Transversal Alt o línia Sagrera - Sants - Sant Ramon es va inaugurar
el 3 de novembre de 1969 entre Collblanc (llavors Sant Ramon) i Diagonal
amb la previsió que arribés posteriorment fins a la Sagrera on
enllaçaria amb la línia I (L1) i la línia II (actual L5) del FMB. A
Sants es va construir l'estació amb previsió de fer un enllaç amb la
nova estació de ferrocarril de Barcelona-Sants prevista al Pla
d'Enllaços Ferroviaris.

El 26 de juny de 1970 es van inaugurar la resta d'estacions del projecte
inicial entre Verdaguer (llavors General Mola) i Camp de l'Arpa,
arribant fins a la Sagrera.

El mateix dia que s'inauguraven Verdaguer, Sagrada Família, Dos de Maig
i Camp de l'Arpa es feia efectiva l'annexió de la línia II a la línia V,
unint Collblanc (llavors Sant Ramon) amb Horta. La mesura havia de ser
provisional mentre no es construïa el tram entre Paral·lel (llavors
anomenada Poble Sec) i Sagrada Família de la línia II.
