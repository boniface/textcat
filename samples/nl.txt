Verschillende landen in de wereld eisen de eer op dat hun landgenoot de
uitvinder was van de schrijfmachine. De Engelsen menen dat Henry Mill
reeds in 1714 een octrooi kreeg voor een apparaat dat op een
schrijfmachine lijkt.[1] De Italianen zijn van mening dat het Pellegrino
Turri was. Hij vervaardigde zijn machine, die helaas verloren is gegaan,
in 1808. Ook de Italiaan Giuseppe Ravizza maakte tussen 1837 en 1855 al
enkele verschillende modellen. De Fransen beschouwen Xavier Progin als
de uitvinder, omdat hij in 1837 zijn 'Plume Typografique' presenteerde.
De Oostenrijkers menen dat de eer is weggelegd voor Peter Mitterhofer
(1864) en de Russen noemen M. Alissoff als uitvinder. De Verenigde
Staten blijven niet achter in deze rij van uitvinders en menen dat
William Austin Burt zijn houten schrijfmachine gebruikte voor een eerste
(en bewaarde) brief aan zijn vrouw.

De enige echte, als eerste in meervoudige productie genomen
schrijfmachine werd in 1867 uitgevonden door Christopher Latham Sholes,
Carlos Glidden en Samuel W. Soule. Zij werkten als team nauw samen in
een werkplaats in Milwaukee. Het patent uit 1867 werd verkocht en kwam
terecht bij E. Remington and Sons (die oorspronkelijk naaimachines en
wapens fabriceerden). Deze eerste commerciële schrijfmachine werd door
Remington gemaakt op 1 maart 1873 in Ilion, New York.

Naast de kantoorschrijfmachines, die zwaar en degelijk waren, kwamen op
den duur ook draagbare schrijfmachines in de handel, bedoeld voor
bijvoorbeeld vertegenwoordigers, journalisten en in het leger. Deze
waren licht, minder degelijk en de typekwaliteit was een stuk slechter.
Ook was het werken op deze draagbare machines weinig comfortabel.

Verreweg de meeste schrijfmachines hadden een zogenaamd
niet-proportioneel lettertype: dat wil zeggen dat brede letters (zoals
de 'm') evenveel ruimte in beslag nemen als smalle letters (zoals de
'i'). Op een vel papier staan alle letters en spaties dus ook precies
onder elkaar. Dit is vergelijkbaar met het huidige computerlettertype
Courier, waardoor dat er wat 'ouderwets' uitziet. Voordeel van dit
lettertype is wel dat het aantal lettertekens per regel of vel
gemakkelijker is uit te rekenen. Ook foutieve 'dubbele spaties' zijn met
de Courier-letter gemakkelijker te ontdekken.

Er zijn verschillende modellen op de wijze waarop de beïnkting
geschiedt. De hierboven als voorbeeld genoemde Williams stempelde
eigenlijk de letters op het papier. Bij de Blickerderfer gaat een klein
inktbolletje langs de schrijfdrager. De meeste machines werken echter
met een inktlint. Voor langs de rol loopt een inktlint. Dit lint wordt
links en rechts op een rolletje gedraaid. Ook het inktlint verschuift
een beetje na elke aanslag van een letter. Als het lint is verbruikt,
wordt de richting automatisch omgekeerd. Bij de oudere machines moet het
lint echter handmatig worden teruggedraaid.

Sommige inktlinten zijn aan de onderzijde rood, aan de bovenzijde zwart
(of donkerblauw), zodat er in twee kleuren kan worden getypt. Soms gaat
dat door het inktlint eruit te halen en andersom in de machine te
zetten, maar de meeste schrijfmachines hebben een aparte toets of hendel
om het lint iets hoger of lager te zetten, waardoor de andere kleur
wordt gekozen. Dit is vooral zinvol voor de boekhouding, waar negatieve
getallen in het rood werden genoteerd. Het inktlint kan met de hand van
nieuwe inkt worden voorzien, maar moet wel door slijtage of uitdroging
na enige tijd vervangen worden.

Een schrijfmachine heeft toetsen om de letters met de vingers aan te
slaan. De indeling van het toetsenbord is vrijwel gelijk aan het
toetsenbord van een moderne computer. Boven de toetsen met letters
zitten toetsen voor de cijfers. Een schrijfmachine heeft ook toetsen met
leestekens, hoewel minder dan op de huidige computertoetsenborden. Door
vrij hard op een knop met een letter te drukken, komt een staafje
('hamertje') omhoog, waarop een drukletter (type) is gemonteerd. Deze
slaat vrij hard tegen het inktlint aan, waardoor er op het achter het
lint gelegen papier een afdruk van de letter wordt gemaakt. Op hetzelfde
moment zorgen een veer en een echappement ervoor dat de wagen een
positie opschuift. De schrijfmachine heeft onder de letters een
spatiebalk, waarmee alleen de wagen wordt opgeschoven zonder dat er een
letter wordt getypt.

Als een regel bijna is volgeschreven, klinkt er ongeveer 7 tekens voor
het einde een bel. Er is dan nog ruimte om het woord te beëindigen, of
om op de juiste plaats een afbreekteken te typen. Daarna moet de wagen,
met daarop de rol en het papier, met een hendel worden teruggeduwd. Een
mechaniek zorgt er daarbij voor dat de rol ook een stukje verdraait,
zodat de volgende regel kan worden getypt. Deze gebeurtenis klinkt nog
steeds door in het begrip carriage return voor de wagen; line feed staat
dan voor het doordraaien van het papier naar de nieuwe regel.

Met de schrijfmachine werd direct een origineel document gemaakt, en het
was dus van belang om geen typefouten te maken. Fouten konden slechts
hersteld worden met gummen of wegwerken met witte inkt, maar de fouten
bleven altijd zichtbaar. Dit was des te erger als er meerdere kopieën
werden getypt. Dit gebeurde door meerdere vellen papier in de machine te
draaien, met daartussen telkens een vel carbonpapier. De achterste kopie
was soms moeilijk leesbaar, en meer dan 4 afdrukken konden eigenlijk
niet worden gemaakt. Het wegwerken van een fout vergde het naar boven
draaien van de bundel papier, het weghalen van de foute letter op elke
afdruk, en daarna weer terugdraaien. Hierbij moest ervoor gezorgd worden
dat de verschillende afdrukken niet ten opzichte van elkaar verschoven.
Vaak werden op de kopieën de typefouten dan ook maar niet gecorrigeerd,
en werd alleen het origineel foutloos verstuurd. Een goede typiste kon
echter snel en vrijwel foutloos typen.

Het aanslaan van de schrijfmachine met het tienvingersysteem vergde veel
oefening en kracht in de vingers. Met name moest ook de pink voldoende
kracht bezitten, waarmee de p, q, a en z worden aangeslagen. Vooral het
bereiken van een hoge typesnelheid was lastig. Een aanslagsnelheid van
200 aanslagen per minuut werd als zeer hoog ervaren. Dit is een snelheid
die op een computertoetsenbord zelfs door met twee vingers te typen kan
worden overschreden.

Veel mensen hadden thuis voor privégebruik een schrijfmachine, maar de
schrijfmachine werd vooral op kantoor veel gebruikt.

De schrijfmachine werd op het moderne kantoor (tot ongeveer 1980)
vrijwel alleen bediend door vrouwen. In die tijd was de rolverdeling
tussen mannen en vrouwen vaak strikt gescheiden. De mannelijke
werknemers voerden het creatievere werk uit en schreven met de hand hun
brieven, of dicteerden deze aan de secretaresses, die ze (al dan niet in
steno) noteerden en vervolgens uittypten.

De schrijfmachine nam zo'n grote vlucht dat de grotere kantoren een
typekamer hadden, waar de handgeschreven brieven werden ingeleverd en
vervolgens uitgetypt. Deze functie van typiste is met de opkomst van de
tekstverwerkers, die al gauw ook door de mannen op het kantoor werden
bediend, volledig verloren gegaan. Toch probeerden de vrouwen in het
begin hun rol vast te houden, doordat elke brief en elk rapport via "het
secretariaat" het bedrijf moest verlaten voor een laatste controle op
spelling en bijvoorbeeld huisstijl. Het lukte echter niet om deze
functie vast te houden, waardoor de functie van typiste inmiddels
compleet is verdwenen.
