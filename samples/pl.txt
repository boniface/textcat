Zawartość Wikipedii jest wolna, co oznacza nie tylko, że jest bezpłatna,
lecz także, że jej treść może być dowolnie kopiowana i modyfikowana
przez każdego. Wikipedia jest wiki, co oznacza, że każdy, kto ma dostęp
do Internetu, może ją edytować, dodając do niej nowe treści lub
korygując błędy w starych poprzez proste kliknięcie na zakładkę "edytuj"
i pisanie w sposób przypominający działanie prostego edytora tekstu.
Teoretycznie z punktu widzenia budowania wiarygodnej encyklopedii
dopuszczenie każdego do modyfikowania zawartości Wikipedii brzmi
fatalnie, jednak w praktyce ze względu na znaczną przewagę osób
edytujących w dobrej wierze nad osobami edytującymi w złej wierze,
koncepcja otwartości Wikipedii sprawdza się. Wyjątkiem od zasady
otwartości są tylko nieliczne hasła, które są zablokowane, takie jak np.
Strona Główna, gdyż są one częstym celem aktów wandalizmu.

Jakkolwiek poszczególne wersje językowe Wikipedii technicznie sprawiają
wrażenie oddzielnych projektów, jest to w istocie jeden wielki,
wielojęzyczny projekt, którego celem jest tworzenie największej
encyklopedii we wszelkich możliwych językach. Poszczególne wersje
językowe Wikipedii są tworzone przez różne grupy użytkowników i dlatego
nie są one prostym tłumaczeniem jej wersji anglojęzycznej. Z drugiej
jednak strony nie ma żadnych przeszkód, aby tłumaczyć wybrane artykuły z
jednej wersji językowej na drugą, gdyż Wikipedia jest jednym projektem w
wielu językach, funkcjonującym w oparciu o jedną licencję. Aby ułatwić
nawigację między różnymi wersjami językowymi poszczególnych artykułów,
istnieją specjalne linki interwiki.

Zawartość Wikipedii nie jest kontrolowana przez ściśle określoną radę
redakcyjną, lecz jest tworzona przez dynamicznie i spontanicznie
rozwijającą się społeczność edytorów, do której każdy może w każdej
chwili dołączyć, pod warunkiem, że akceptuje podstawowe zasady jej
funkcjonowania. Społeczność ta w dużym stopniu sama ustala poprzez
dyskusje i głosowania, w którym kierunku podąża to przedsięwzięcie. Brak
rady redakcyjnej nie oznacza jednak, że treść artykułów nie jest przez
nikogo weryfikowana. Proces recenzowania, znany z papierowych
wydawnictw, jest w Wikipedii zastąpiony mechanizmem ciągłego wzajemnego
poprawiania błędów przez wszystkich uczestników projektów.

Ze względu na to, że Wikipedia znajduje się w permanentnym procesie
tworzenia, w którym może wziąć udział każdy, kto chce, jeśli tylko
akceptuje podstawowe zasady jego funkcjonowania, różni się ona znacząco
od typowych encyklopedii wydawanych na papierze. Z tego względu należy
korzystać z niej z pewną ostrożnością. Przy tym trybie tworzenia nie
można zagwarantować, że nie zawiera ona błędów. Niemniej mechanizm
wzajemnej kontroli jednych edytorów przez drugich powoduje, że zwykle
artykuły stają się z czasem coraz lepsze. Stąd na ogół można mieć
większe zaufanie do artykułów, które powstały dość dawno temu i były od
tego czasu wielokrotnie edytowane. Jednak nawet w przypadku tego rodzaju
artykułów istnieje ryzyko, że ktoś dodał do nich ostatnio fałszywe
informacje lub że stały się one ofiarą wandalizmu. Jeżeli znalezione w
Wikipedii informacje chcesz wykorzystywać np. w pracy, nauce lub innym
funkcjonalnym celu, powinieneś zweryfikować je w innych źródłach,
uważanych za wiarygodne. Tylko w ten sposób możesz ustrzec się
wprowadzenia w błąd przez osoby, które mogły wolną encyklopedię
potraktować jako platformę do uprawiania mistyfikacji. Najlepiej
prześledź historię edycji artykułu i sprawdź, kto umieścił interesujące
Cię informacje, wymaga to jednak pewnej pracy. Historia identyfikuje
autorów zmian przez adres IP (wtedy jest to autor anonimowy) albo przez
nazwę konta zarejestrowanego użytkownika, co jednak nie zawsze oznacza
brak anonimowości. Aby to rozstrzygnąć, sprawdź na stronie danego konta,
czy jest możliwe ustalenie elementarnych danych jego właściciela, i
zweryfikuj ich związek z Wikipedią w innych miejscach, np. w Internecie.
Mając takie informacje, będzie można pewniej oceniać wiarygodność
autora, gdyż - choć nie jest to prawda absolutna - z praktyki
wikipedystycznej wiadomo, że autorzy znani z prawdziwego imienia i
nazwiska są rzetelniejsi niż anonimowi lub półanonimowi.

Z drugiej jednak strony Wikipedia w porównaniu z tradycyjnymi
encyklopediami znacznie szybciej reaguje na zachodzące w świecie zmiany.
Dzięki możliwości szybkiego edytowania można w niej modyfikować artykuły
dotyczące bieżących wydarzeń w chwilę po ich wystąpieniu. Ponadto dzięki
temu, że nowe artykuły są pisane spontanicznie przez osoby
zainteresowane ich tematyką, w Wikipedii można często znaleźć opisy
zagadnień, które są całkowicie pomijane przez tradycyjne encyklopedie.
Dlatego opracowane w Wikipedii hasła mogą bardziej przypominać artykuły
na dany temat niż podawać suche dane.

We wszystkich projektach Fundacji Wikimedia obowiązuje zasada śmiało
edytuj, co oznacza, że nie trzeba nikogo pytać się o zgodę na
dokonywanie zmian w wybranych przez siebie artykułach. Oprogramowanie
MediaWiki, na którym oparta jest Wikipedia, zostało napisane w ten
sposób, aby można było bez trudu odzyskać wcześniejsze wersje artykułów,
dzięki czemu nie ma obawy, że w wyniku błędnej edycji popsuje się coś na
trwałe. Należy jednak pamiętać, że inni również mają prawo do edytowania
Wikipedii. Gdy pojawi się konflikt, należy się czasowo wstrzymać z
edytowaniem i przedyskutować sprawę na odpowiedniej podstronie
dyskusyjnej.
