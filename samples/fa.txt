زمین‌لرزهٔ قائن یا اَردِکول، زمین‌لرزه‌ای مهیب بود که در ۱۰ مهٔ ۱۹۹۷ ساعت ۰۷:۵۷
به وقت هماهنگ جهانی (۲۰ اردیبهشت ۱۳۷۶ ساعت ۱۲:۲۷ به وقت محلی)، استان
خراسان در شمال شرق ایران را لرزاند. بزرگای گشتاوری این زمین‌لرزه که
شدیدترین زمین‌لرزهٔ منطقه از سال ۱۹۷۹ تا آن زمان بود، ۷٫۳ اندازه‌گیری شد و
مرکز آن در روستای اردکول در ۲۷۰ کیلومتری جنوب مشهد قرار داشت. زمین‌لرزهٔ
قائن سومین زمین‌لرزه‌ای بود که در سال ۱۹۹۷ در ایران رخ می‌داد و خساراتی
عظیم بر جای گذاشت. بر اثر این زمین‌لرزه منطقهٔ بیرجند–قائن ویران گشت؛
۱٬۵۶۷ نفر کشته، بیش از ۲٬۳۰۰ نفر مجروح، و ۵۰٬۰۰۰ نفر آواره شدند؛ ۱۵٬۰۰۰
واحد مسکونی تخریب شد و یا آسیب دید. سازمان زمین‌شناسی آمریکا زمین‌لرزهٔ
قائن را مرگ‌بارترین زمین‌لرزهٔ سال ۱۹۹۷ توصیف کرد. ۲۱۵ پس‌لرزه بر شدت
خرابی‌ها افزود و بسیاری از بازماندگان را مجبور به ترک منطقه کرد. بعدها
مشخص شد که زمین‌لرزه بر اثر گسیختگی در امتداد گسلی که در زیر خط مرزی
ایران–افغانستان واقع بود، ایجاد شده‌است. در نهایت میزان خسارت‌ها ۱۰۰
میلیون دلار آمریکا برآورد شد، و بسیاری از کشورها با اهدای پتو، چادر،
لباس، و مواد غذایی به یاری زلزله‌زدگان شتافتند. گروه‌های نجات به منطقه
اعزام شدند تا داوطلبان محلی را در یافتن بازماندگانی که زیر آوارها مدفون
شده بودند، یاری کنند. میزان تخریب‌ها در اطراف رومرکز زمین‌لرزه تقریباً ۱۰۰
درصد اعلام شد که عمدتاً ناشی از شیوهٔ ناصحیح ساخت‌وساز در مناطق روستایی
بود.

ایران همواره در معرض زمین‌لرزه‌های متعدد قرار می‌گیرد؛ به گونه‌ای که در سی
سال اخیر با ۶۲ زمین‌لرزه با بزرگی بین ۷٫۳ تا ۹ پس از چین و اندونزی، سومین
کشوری بوده که در معرض زمین‌لرزه‌های فاجعه‌آفرین قرار گرفته‌است. ایران در
منطقهٔ زمین‌ساختی پیچیده‌ای واقع شده‌است. ورقهٔ عربستان در جنوب آن و ورقهٔ
اوراسیا در شمال آن قرار دارند. ورقهٔ عربستان به آرامی در جهت شمال به سوی
ورقهٔ اوراسیا در حرکت است و ایران در منطقهٔ برخوردی این دو ورقه جای
گرفته‌است. این منطقه خود به چندین بلوک کوچک‌تر موسوم به خردقاره تقسیم
می‌شود که تحت تأثیر حرکت ورقهٔ عربستان قرار می‌گیرند. اکثریت فعایت‌های
لرزه‌ای ایران در امتداد مرزهایش به وقوع می‌پیوندند، به این دلیل که اغلب
مساحت این کشور بر روی یک خردقاره قرار گرفته‌است. همان‌طور که ورقهٔ عربستان
به سمت شمال حرکت می‌کند، ایران به سمت شمال شرقی رانده و فشرده می‌شود. این
امر باعث می‌شود که رشته‌کوه‌های متعددی در امتداد مرزهای شمالی و شرقی ایران
به وجود آید. وجود گسل‌های امتدادلغز در امتداد مرزهای شمالی و شرقی ایران
شاهدی بر این مدعاست.

زمین‌لرزهٔ قائن در زون‌درزهٔ سیستان که از لحاظ لرزه‌خیزی یکی از فعال‌ترین
مناطق ایران است، به وقوع پیوست. زون‌درزهٔ سیستان که در شمال شرق منطقهٔ
برخورد ورقه‌های زمین‌ساختی عربستان و اوراسیا واقع شده‌است، در تقاطع با
قطعهٔ پوسته‌ای افغانستان، کرانهٔ شرقی خردقارهٔ ایران را مشخص می‌سازد. نقشه‌های
لرزه‌زمین‌ساختی حاکی از آن است که این منطقه از پتانسیل لرزه‌خیزی بالایی
برخوردار است و زمین‌لرزه‌های زیادی در این منطقه روی داده‌است. زمین‌لرزه‌های
۱۹۰۳ درخش، ۱۶ فوریهٔ ۱۹۴۱ محمدآباد، ۲۳ سپتامبر ۱۹۴۷ دوست‌آباد، ۳۱ اوت ۱۹۶۸
دشت بیاض، ۱ آوریل ۱۹۶۸ فردوس، و ۱۴ نوامبر ۱۹۷۹ کریزان برخی از مهم‌ترین
زمین‌لرزه‌هایی هستند که در سدهٔ بیستم میلادی در منطقه روی داده‌است.

ساعت ۱۲ و ۲۷ دقیقه و ۲۹ ثانیه به وقت ایران روز ۲۰ اردیبهشت ۱۳۷۶ خورشیدی
مطابق با ساعت ۷ و ۵۷ دقیقه و ۲۹ ثانیه به وقت هماهنگ جهانی روز ۱۰ مهٔ ۱۹۹۷
زمین‌لرزهٔ قائن به وسیلهٔ حدود ۲۹ دستگاه شتاب‌نگار نگاشته شد. مؤسسهٔ ژئوفیزیک
دانشگاه تهران بزرگای موج سطحی زمین‌لرزه را Ms=۷٫۱، و شدت آن را IX+‎ در
مقیاس مدودف–شپونهویر–کارنیک برآورد و گزارش کرد. اما سازمان زمین‌شناسی
آمریکا و دانشگاه برکلی زمین‌لرزه را با مشخصات بزرگای گشتاوری Mw=۷٫۳،
بزرگای موج سطحی Ms=۷٫۲، بزرگای انرژی Me=۷٫۷ و شدت X یا فجیع در مقیاس
مرکالی گزارش کردند. این زمین‌لرزه از سال ۱۹۷۹ که دو زمین‌لرزهٔ کُریزان و
کولی به فاصلهٔ زمانی کمتر از دو هفته منطقهٔ قائنات را به لرزه در آوردند
تاکنون مهیب‌ترین زمین‌لرزه در منطقه بوده‌است. گسترهٔ بیشترین شدت زمین‌لرزه به
صورت یک بیضی کشیده‌شده‌است که بخش جنوب شرقی گسلش سطحی را در بر می‌گیرد و از
جنوب غربی روستای آهنگران تا جنوب روستای آبیز گسترش می‌یابد. محور بزرگ این
بیضی بر گسل مسبب رویداد زمین‌لرزه منطبق است و درازایی افزون بر ۵۰ کیلومتر
دارد و محور کوچک بیضی در جهت عمود بر گسل درازایی حدود ‍۱۰ کیلومتر دارد.

زمین‌لرزهٔ قائن نیز همچون زمین‌لرزهٔ دشت بیاض (بزرگی ۷٫۳ و تلفات ۱۲٬۰۰۰ تا
۲۰٬۰۰۰) بر اثر گسل‌های امتدادلغز رخ داد؛ بدین معنی که قطعات پوسته‌ای در دو
طرف گسل در جهت خلاف یکدیگر به موازات راستای گسل (سطح افق) جابه‌جا شدند.
زمین‌لرزهٔ قائن احتمالاً بر اثر یک گسیختگی در امتداد گسل آبیز که جزئی از
زون‌درزهٔ سیستان در شرق ایران محسوب می‌شود به وقوع پیوسته‌است. این احتمال از
آنجا نشأت می‌گیرد که منحنی‌های هم‌شدت زمین‌لرزهٔ قائن با گسل آبیز هماهنگی
کامل دارد. گسل آبیز گسلی‌است راست‌لغز راست‌گرد بزرگ‌زاویه که راستای عمومی آن
شمال شمال غرب–جنوب جنوب شرق (N15–25W) بوده و در دو پایانه به‌ویژه در
پایانهٔ شمال غربی راستای آن به N15W نزدیک می‌شود اما در بخش میانی راستای
آن به N25W نزدیک‌تر است. گسل آبیز از شمال کریزان تا نزدیکی گزیک کشیده
شده‌است و احتمالاً در زمین‌لرزهٔ ۱۴ نوامبر کریزان ایجاد شده‌است.

افزون بر جابه‌جایی غالب امتدادلغز، نشانه‌هایی حاکی از گسلش معکوس نیز وجود
داشت به‌گونه‌ای که سازوکار ژرفی زمین‌لرزه، راست‌لغز راست‌گرد با مؤلفهٔ معکوس
کوچکی است. گسلش سطحی‌ای که موجب بروز زمین‌لرزه شد، ۱۲۵ کیلومتر طول داشت که
با حداکثر جابه‌جایی ۲۳۰ سانتی‌متری نمود پیدا کرده بود. مؤلفهٔ قائم گسل نسبت
به مؤلفهٔ افقی آن کوچک‌تر است، اما تأثیر توپوگرافی، قائم بودن گسل، و
عملکرد مؤلفهٔ افقی باعث می‌شد که در برخی موارد جابه‌جایی قائم کاذب تا حدود
نیم متر نیز مشاهده شود. اما در مجموع پهلوی غرب–جنوب غربی گسل نسبت به
پهلوی دیگر بالا آمده‌است. گروهی از پژوهشگران ژاپنی که برای مطالعه و بررسی
زمین‌لرزه به منطقه اعزام شده بودند درازای گسلش سطحی را ۱۱۰ کیلومتر و
جابه‌جایی افقی آن را بین ۱ تا ۲٫۱ متر اندازه‌گیری کردند. درازای گسلش سطحی
با توجه به بزرگی زمین‌لرزه، از آنچه انتظار می‌رفت طویل‌تر بود. با فرض
جابه‌جایی افقی متوسط دو متری، نسبت جابه‌جایی افقی به درازای ۱۲۵ کیلومتری
گسلش سطحی بسیار کم است و این نشان‌دهندهٔ افت تنش ایستایی اندکی در حدود ۵
بار می‌باشد؛ در نتیجه زمین‌لرزهٔ قائن بیشتر با یک زمین‌لرزهٔ بین‌ورقه‌ای جور در
می‌آید تا یک زمین‌لرزهٔ درون‌ورقه‌ای. بیشینهٔ شتاب افقی جنبش زمین به هنگام
زمین‌لرزه تقریباً برابر ۶٫۹ متر بر ثانیه—تقریباً سه چهارم شتابی که یک جسم
به هنگام سقوط آزاد دارد—و در نزدیکی رومرکز زمین‌لرزه بود. لایهٔ پوسته‌ای که
درگیر گسیختگی بود ۲۰ تا ۲۵ کیلومتر ضخامت داشت.
