AMX-30 je glavni borbeni tenk koji je projektirala francuska tvrtka
GIAT, a čiji je prvi naručitelj i operator bila francuska vojska 1966.
godine. Razvijan je usporedno s njemačkim Leopard 1. Prvih 5 tenkova je
predano 501. Régiment de Chars de Combat (tenkovska pukovnija) u
kolovozu 1966. godine. Proizvodna inačica tenka AMX-30 je zbog povećanja
pokretljivosti težila 36 tona, ali je zbog toga žrtvovana oklopna
zaštita. Francuzi su važnost pokretljivost tenka stavljali ispred
oklopne zaštite. Vjerovali su da ako tenk bude pretežak, da će unatoč
svom tom silnom oklopu biti ranjiviji zbog premale pokretljivosti.
Manjak oklopne zaštite su pokrili većom brzinom i manjim dimenzijama
tenka, uključujući i visinu od 2,28 metara. Glavno naoružanje je činio
105 mm top, koji ispaljuje visoko-eksplozivne protutenkovske granate
znane kao Obus G. Tenk pokreće 720 KS (540 kW) snažan HS-110 dizelski
motor koji omogućuje maksimalnu brzinu od 65 km/h. Snaga se prenosi uz
pomoć pomalo problematične transmisije koja utječe na ukupne performanse
tenka.

Zbog problema uzrokovanih nepouzdanom transmisijom, 1979. Francuska
vojska je počela modernizaciju svojih tenkova na standard AMX-30B2.
Modernizacija je uključivala novu transmisiju, poboljšan motor i
uvođenje novog stabiliziranog kinetičkog penetratora i još neka
poboljšanja. Proizvodnja tenka AMX-30 je također proširena na razne
inačice i izvedbe, uključujući AMX-30D (oklopno vozilo za popravke),
AMX-30R (protuzrakoplovni raketni sustav), AMX-30H (nosač mosta), lanser
Pluton taktičkih nuklearnih raketa, lanser za rakete zemlja-zrak i mnoge
druge.

Prethodnici AMX-30 su bila dva poslijeratna francuska srednje teška
tenka, uključujući ARL 44. Iako je ARL 44 bio prijelazni tenk, razvoj
njegovog nasljednika, tenka AMX-50 je zaustavljen sredinom 1950-ih u
korist uvođenja u službu M47 Patton tenkova. Godine 1956. Francuska
vlada je ušla u združeni projekt razvoja novog standardnog tenka zajedno
sa Njemačkom i Italijom. Iako su se ove tri zemlje dogovorile oko
karakteristika koje bi novi tenk trebao imati, obje države, Francuska i
Njemačka su počele raditi na osobinama prototipa sa namjerom testiranja
osobina i kombiniranjem najboljih rezultata. No, projekt je propao zato
što njemačka strana nije htjela prihvatiti francuski 105 mm tenkovski
top, a francuska strana je odlučila da će odgoditi proizvodnju do 1965.
godine. Kao rezultat propalih pregovora, obje strane su odlučile
napraviti tenkove na osnovi svojih prototipova. Njemački tenk je postao
Leopard 1, dok je francuski postao AMX-30.

Početkom 1969., tenk AMX-30 i neke njegove inačice je naručila Grčka,
kojoj se kasnije pridružila i Španjolska. Daljnjih godina AMX-30 je
izvezen u Saudijsku Arabiju, Venezuelu, Katar, Ujedinjene Arapske
Emirate, Cipar i Čile. Do kraja proizvodnje napravljeno je ukupno 3.571
primjerak tenka AMX-30 i njegovih inačica. Španjolska i Venezuela su
kasnije počele opsežne programe modernizacije kako bi produljile
operativni vijek svojih vozila dovođenjem na moderniji standard. U
Zaljevskom ratu 1991., AMX-30 su bili u sastavu francuske i katarske
vojske gdje su sudjelovali u borbama protiv iračkih snaga. No, do danas
su Francuska i većina ostalih država korisnica zamijenili svoje AMX-30
sa modernijim tenkovima.

Premda je njemačka okupacija Francuske tijekom Drugog svjetskog rata
privremeno omela i onemogućila razvoj borbenih oklopnih vozila, skrivena
istraživanja su omogućila Francuskoj da veoma brzo nakon svojeg
oslobođenja sredinom 1944. nadoknadi izgubljeno vrijeme. Tijekom
okupacije Francuska je tajno radila na oklopnom programu koji je 1944.
preuzela državna tvornica Atelier de Construction de Rueil (skraćeno
ARL), čiji je daljnji razvoj programa u svojim pogonima rezultiralo
projektiranjem i proizvodnjom tenka ARL 44, čija je proizvodnja
pokrenuta 1946. Tenk je pokretao Maybach HL-230 motor snage 575 KS (429
kW) i bio je naoružan s 90 mm tenkovskim topom. Iako je 48 tona teško
vozilo bilo usporedivo sa tadašnjim borbenim tenkovima u vatrenoj moći i
snazi motora, imao je izrazite nedostatke uključujući zastarjele
gusjenice. Iako je bilo planirano proizvesti 600 primjeraka, konačan
broj proizvedenih do 1950. je bio 60 primjeraka. Iste godine su
isporučeni 503. tenkovskoj pukovniji francuske vojske. S obzirom da je
ARL 44 od samog početka razvoja smatran samo kao prijelazni tenk, rad na
novom tenku je započeo već u ožujku 1945.

Razvoj novog tenka je ponuđen petorici različitih proizvođača,
uključujući Atelier de Construction d'Issy-les-Moulineaux (AMX), Forges
et Chantiers de la Méditerranée (FCM), Renault, Societe Lorraine de
Dietrich (SLD-Lorraine) i Societé d'Outillage Mécanique et d'Usinage
d'Artillerie (SOMUA). Novo vozilo je bazirano na poslijeratnim potrebama
za jednim borbenim tenkom. Novo vozilo je označeno kao AMX-50 i njegova
šasija i suspenzija su bili slični onima na njemačkom Panther tenku,
kojeg je rabila francuska vojska odmah nakon Drugog svjetskog rata.
Specifikacije francuske vlade za novi tenk su bile pod jakim utjecajem
njemačkog tenka Panther i težeg Tiger I. Francuska vojska je izričito
htjela tenk sa razinom oklopne zaštite starijih tenkova i vatrenom moći
modernih tenkova. Premda je dizajn posuđen sa njemačkog tenka,
uključujući Maybach 1000 KS (750 kW) snažan motor baziran na ranijem
modelu i torzijske poluge osovinskih kotača, AMX-50 posjeduje i nekoliko
originalnih značajki. Na primjer, AMX-50 ima oscilirajuću kupolu koja se
sastoji od dva dijela, od kojih je jedan postavljen na oslonac donjeg
dijela, pričvršćen na prsten kupole. Glavni top je postavljen na gornji
dio, olakšavajući elevaciju i depresiju topa, a isto tako
pojednostavljuje opremu sustava upravljanja paljbom i instalaciju
sustava automatskog punjača topa. Od tri konstruktora, Renault se
povukao iz programa, dok je početkom 1946. francuska vlada odabrala AMX
i SOMUA za daljnji razvoj. Prototipovi su određeni kao M4 i AMX je
dovršio svoj prototip 1949., dok SOMUA nije bila gotova do 1956. godine.
AMX-ov prvi prototip je bio naoružan sa 90 mm topom, dok je drugi
prototip u srpnju 1950. bio opremljen većim 100 mm topom. Iako je bilo
namjere da se AMX-50 pusti u proizvodnju kao standardni srednji tenk
Zapadnoeuropske unije, zbog financijskih razloga i dolaska vojne pomoći
iz SAD-a u obliku isporuke 856 M47 Patton tenkova originalni projekt je
zaustavljen. 1951. godine odlučeno je da se program uklopi sa projektom
razvoja teškog tenka sa još većim 120 mm tenkovskim topom; iako su
napravljena tri prototipa, ovaj projekt je također napušten 1956.
godine, uglavnom zbog neuspjeha u razvoju dovoljno jakog motora.
