Cesena è posta quasi al centro della Romagna, a metà strada tra il mare,
da cui dista appena 15 km, e le colline, nel punto in cui si incrociano
le antiche vie Emilia e Romea. Il territorio comunale, la cui superficie
è di 249,5 km², confina a nord con i comuni di Cervia e Ravenna, a est
con i comuni di Cesenatico, Gambettola, Longiano e Montiano, a sud con i
comuni di Roncofreddo e Mercato Saraceno, e ad ovest con i comuni di
Civitella di Romagna, Meldola e Bertinoro.

L'altitudine ufficiale di Cesena, corrispondente al punto sul quale
sorge il Palazzo Comunale, è di 44 metri sul livello del mare. La media
delle altitudini dell'intero territorio comunale, invece, è di 97
m.s.l.m. Tuttavia si tratta di dati medi, che come tali non inquadrano
perfettamente la varietà del territorio cesenate (si passa dai 5 metri
del fosso della Valle ai 480 metri di monte Cavallo), pianeggiante verso
l'ultimo lembo di Pianura Padana a nord-est, collinare con le prime
propaggini dell'Appennino tosco-romagnolo a sud-ovest.

Morfologicamente sono il fiume Savio e la sua valle a comporre l'alveo
principale del territorio comunale cesenate, andando poi a sfociare a
nord-ovest fino al bacino del fiume Ronco e del torrente Bevano, a
sud-est fino al versante sinistro del torrente Pisciatello

Cesena ha un clima temperato, moderatamente mitigato dalla vicinanza del
mare. L'estate può essere molto calda, con temperature che possono
giungere a 40° (con tempi di ritorno di 18/20 anni) nei valori massimi,
ma solo in casi di intenso foehn appenninico associato a forti avvezioni
calde, anche se raramente superano i 35°-36°. Le mezze stagioni sono
piovose e complessivamente miti, nonostante la primavera risulti molto
più calda e soleggiata rispetto ai mesi autunnali. L'inverno è
generalmente semicontinentale o continentale (mediamente rigido) sui
comparti appenninico e pedeappenninico, inclusi normalmente sotto la
sfera d'influenza dello strato limite planetario di tipo continentale e
quindi soggetti a regimi di monobrezza della Pianura Padana (vento
freddo che "esce" dall'inversione termica padana verso l'Adriatico)
mentre il comparto costiero è marcatamente semicontinentale dato che
risente maggiormente dei flussi di calore sensibile in ingresso
dall'Adriatico; le temperature medie nel corso dell'inverno risultano
sulle aree costiere e pericostiere mediamente più alte di circa 2°
rispetto alla fascia pedecollinare posta circa 10 km più ad ovest. Le
giornate di nebbia, nella media trentennale, variano da circa 30 giorni
sulla bassa pianura cesenate prossima alla costa, dalle 18-20 delle aree
a ridosso dell'Appennino fino alle 12-15 giornate all'interno delle
valli.

La Valle del Savio e i dintorni dei colli, a cui si appoggia Cesena,
furono abitati fin dall'età neolitica, come dimostrano i materiali
rinvenuti nella zona della basilica del Monte e, più su, a Borello.

Il primo nucleo abitativo di Cesena sorge con ogni probabilità per opera
degli Umbri intorno al VI-V secolo a.C.; tuttavia è solo con l'arrivo
dei Romani che il piccolo nucleo assume la forma di villaggio; decade
con l'Impero Romano ed è sottoposta alle incursioni dei barbari.

Presa dai Goti di Teodorico, viene riconquistata dai Bizantini e, a metà
del VI secolo, entra a far parte dell'Esarcato. Dopo le campagne di
Pipino il Breve (VIII secolo), Cesena rientra infine nei territori sotto
il controllo pontificio, primo nucleo di quello che sarà lo Stato della
Chiesa.

Il Duecento vede Cesena oscillare tra libertà comunali e sottomissione
alla Chiesa o a signori locali. Nel 1333 Cesena è divenuta dominio della
famiglia forlivese degli Ordelaffi, ma la loro signoria viene interrotta
nel 1357 dall'intervento del legato pontificio, cardinale Albornoz, che
riesce a sottomettere Cesena.

Nel febbraio del 1377 Cesena viene coinvolta nella guerra promossa dalla
Repubblica di Firenze contro lo Stato Pontificio, ma il cardinale
Roberto di Ginevra (futuro antipapa Clemente VII) scatena un violento
massacro in città, per impedire che Cesena passi dalla parte dei
fiorentini: la strage viene eseguita dalle milizie mercenarie bretoni,
guidate dal condottiero inglese Giovanni Acuto, che la radono al suolo.

Durante la signoria dei Malatesta Cesena rifiorì, come testimoniano gli
importanti monumenti quali la Rocca Malatestiana, voluta da Galeotto, e
la Biblioteca Malatestiana, opera del mecenate Domenico Malatesta
Novello. Per un breve periodo, intorno al 1500, sotto il dominio di
Cesare Borgia, Cesena divenne la capitale del Ducato di Romagna e nel
1502 giunse in città Leonardo da Vinci, al quale Borgia aveva conferito
l'incarico di rilevare ed aggiornare le fortificazioni delle città di
Romagna conquistate. Poi tornò sotto il dominio dello Stato Pontificio,
che proseguì fino all'Unità d'Italia.

Nel 1775, il cesenate Giovan Angelo Braschi diviene Papa col nome di Pio
VI, e nuovamente nel 1800, un altro cesenate diviene Papa, Barnaba
Niccolò Maria Luigi Chiaramonti col nome di Pio VII. L'esperienza
napoleonica (1797-1814), che vede Pio VI e Pio VII tentare invano di
opporsi a Napoleone Bonaparte, priva Cesena di un gran numero di
monasteri, conventi e chiese che precedentemente la ornavano e
dell'Università.
