Mar a chunnacas anns na Fuadaichean, cha robh còraichean oifigeil aig na
croitearan air an fhearann aca gus 1886, bha e ceadaichte gam fuadach
a-mach às na bailtean croitearachd aca gun dragh sam bith. Thòisich strì
nan croitearan ann an 1874, air sgàth 's gun robh iad ag iarraidh na
còraichean tradaiseanta air an fhearann air ais.

Tha adhbharan na strìthe rin lorg ann an eachdraidh siostam nan
cinnidhean, a chaidh a stèidheachadh ann na Meadhan Aoisean. Tro
leasachaidhean eaconomach is poileataigeach chaidh seallaidhean
eadar-dhealaichte a chruthachadh eadar na daoine uasail agus an tuath:

Thòisich strì nan croitearan air sgàth an gluasad "Home Rule" ann an
Èirinn agus na beachdan aca a chaidh a thoirt do na h-Eileanan Siar leis
na h-iasgairean. Chleachd iad stailcean màil agus chuir iad an sprèidh
aca air a’ choitcheann. Bha na croitearan den bheachd gum b’ ann leotha
a bha còraichean air a' choitcheann, ach bha na uachdaran gan iarraidh
airson nan caoraich mòra agus mar oighreachdan seilg. Dh'fhàs an strì na
bu mhiosa, dh'iarr na uachdaran bàtaichean-chogaidh airson an dìon an
aghaidh nan croitearan. Bho àm gu àm bha ùpraidean is sàbaidean cruaidh
eatorra.

Aig ìre phoileataigeach bhathar ag iarraidh fuasgladh laghail, mar sin
chaidh Comunn Gàidhealach Ath-Leasachadh an Fhearainn (Highland Land Law
Reform Association) a chur air bhonn 1885 ann an Lunnainn. Cuideachd
chaidh Pàrtaidh nan Croitearan a stèidheachadh, bha còignear bhuil
phàrlamaid aca ann an 1885. 'S e 'Is Treasa Tuath na Tighearna' an
sluagh-ghairm a bha aca.

Bha eagal air an riaghaltas gum biodh an gluasad "Home Rule" a' sguabadh
thairis air a' Ghàidhealtachd cuideachd. Le agallamhan leis na
croitearan air feadh na Gàidhealtachd rinn an Coimisean Napier sgrùdadh
mionaideach air suidheachadh nan croitearan. Chuir iad aithisg a-mach
ann an 1884. Dh’fhiach William Gladstone lagh ùr a chur tron phàrlamaid
ach chaidh e a dhiùltadh san Chèitean 1885. Leig Gladstone an dreuchd
aige dheth san Ògmhios 1885, ach dh'fhairlich na pàrtaidhean eile
riaghaltas ùr a chruthachadh. Nuair bha Gladstone air ais san
Fhaoilleach 1886 thug e an achd a-mach san 25mh den Ògmhios 1886.

A rèir an lagha chaidh Coimisean nan Croitearan a chur air bhonn. B'
urrainnear dol ann nan robh trioblaidean eadar na h-uachdaran agus na
croitearan. A-measg na ciad dleastanasan a bha aig a' choimisean bha e
ri ràdh dè na sgìrean a bha nan sgìrean croitearachd agus mar sin a'
tighinn fon achd ùr. B’ e sin na Siorrachdan tràidiseanta na h-Alba a
leanas Sealtainn, Àrcaibh, Gallaibh, Cataibh, Siorrachd Rois, Cromba,
Inbhir Nis is Earra-Ghàidheal. 'S e coimhearsnachd croitearachd a bha
ann anns na sgìrean far an robh croitearan ann fad 's 80 bliadhna gun
chùmhnant màil agus a' pàigheadh màl na b' ìsle na £30 gach bliadhna
agus aig an robh coitcheann.

A-measg na dleastanasan eile den choimisean bha e aca ri màl cothromach
a stèidheachadh agus ath-sgrùdadh a dhèanamh gach seachd bliadhna. Nan
robh croitearan dhen bheachd gun robh e a' pàigheadh màl ro àrd bha
cothrom aca dol don choimisean airson am màl a' cothromachadh. Gu math
tric chaidh am màl a ghearradh sìos no a dhubhachd às, nan robh an
croitearan a' pàigheadh cus roimhe sin. Bha cumhachd aig an coimisean an
achd seo a leasachadh agus achdan ùra eile a chur air bhonn. Bha
cumhachd aca cuideachd talamh feurach a thoirt do na croitearan airson
croitean beaga a leudachadh.

Bha beachdan eadar-dhealaichte ann mun achd seo. Air an dàrna làimh bha
na croitearan a' caoineadh nach deach an achd fada gu leòr, air sgàth 's
nach robh cothrom aca greim fhaighinn air fearann torrach airson na
croitean beaga aca a leudachadh. Agus na b' mhiosa, cha robh an achd a'
dèiligeadh le suidheachadh nan coitearan, aig nach robh fearann idir.
Ach an dèidh greis chunnaic iad gun robh an coimisean deònach na
còirichean aca a chur gu bhuill, gu h-àraidh a thaobh tèarainteachd
màil. Gu mì-fhortanach bha cion-airgid aig a' choimisean agus cha robh
fearann gu leòr ann airson a thoirt do na croitearan cuideachd. Cha robh
an achd a' dèiligeadh leis an duilgheadas a bu mhotha: am fearann a
thoirt air ais do na croitearan. Cha robh fuasgladh ann do na cùisean
far an robh an t-uachdaran agus na croitearan ag iarraidh an dearbh pìos
fearainn.

Air an làimh eile thuirt na h-uachdaran gun robh "...communism looming
in the future agus sgrìobh am pàipear-naidheachd The Scotsman gum b' e
"great infringement on the rights of private property" a bha anns an
achd seo.

Cha do chuir an achd crìoch air strì nan croitearan, air sgàth' s gun
robh Arthur Balfour dhen bheachd gun tug an achd seo ùghdarras mhoralta
dha gach ùpraid a chur sìos le armachd airson Law and order a
stèidheachadh a-rithist. Mar sin thàinig bàtaichean-cogaidh air ais don
Eilean Sgitheanach agus Tiriodh.

Anns na bliadhnaichean an dèidh na h-achda chaill Comunn Gàidhealach
Ath-Leasachadh an Fhearainn (a-nise fon ainm: Dionnasg an Fhearainn)
agus Pàrtaidh nan Croitearan a' chumhachd phoileataigeach aca, air sgàth
's nach b' urrainn dhaibh aontachadh air ceist an fhearainn agus dè cho
fad 's am biodh iad a' leantainn a' ghluasaid "Home rule" ann an Èirinn
a thaobh seilbh an fhearainn.
