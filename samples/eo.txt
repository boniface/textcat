La unua segmento de la metroo estis testa segmento de la linio U4 inter
Heiligenstadt kaj Friedensbrücke, en la nordo de la urbo, malfermita en
1976. Tiu ĉi segmento, kiel la tuta linio U4, estas rekonstruo de la
antaŭa urbfervoja sistemo. La unua nove konstruita segmento malfermiĝis
du jarojn pli malfrue, en 1978, sur la linio U1. En la sama jaro, la
linio U4 transprenis la urbfervojon ĝis Karlsplatz, en du ŝtupoj, kaj la
linio U1 ekatingis la placon Stephansplatz, la centron de Vieno. Dum la
konstruado de la metroo sub la Stephansplatz, oni malkovris subteran
mezepokan kapelon nomatan Virgilkapelle, kiun oni povas hodiaŭ vidi el
la stacio. En 1979, la U1 ricevis dustacian etendon norden kun la
stacioj Schwedenplatz kaj Nestroyplatz. En 1980, ne nur la linio U4
estis eĉ plu etendita al Meidling Hauptstraße, sed ankaŭ la linio U2
inter Karlsplatz kaj Schottenring estis malfermita; parto de ĝi uzis
tramtunelon sub la strato neoficiale nomata Zweierlinie.

En 1981, denove en du ŝtupoj, la metrolinio U4 estis finkonstruita kaj
la urbfervojo laŭ la Vieno-rivero kaj la Danuba Kanalo finanstataŭigita;
samjare la linio U1 atingis la placon Praterstern kaj do la Vienan
Prater. En tiu jaro, trafikis dum nur 17 tagoj, de la 5a ĝis la 25a de
septembro, la linio U2/4 (alidirekte nomata U4/2), kiu servis la (tiam)
tutan linion U2 kaj en la stacio Schottenring transiris al la linio U4
kaj pluiris laŭ ĝi ĝis ties tiama finstacio Hietzing; ĝi konsistigis do
interalie plenan cirklon ĉirkaŭ la urbocentro. Tiu linio kaŭzis
diversajn operaciajn problemojn kaj tial denove - ĝis nun sola inter
ĉiuj vienaj metrolinioj - ĉesis funkcii.

Kvankam origine ne estis planite plukonstrui la linion U1 al la
maldekstra flanko de Danubo, ĉar en 1976 estis disfalinta la ponto
Reichsbrücke, necesis konstrui novan ponton tuj nordoriente de la
planita finstacio de la linio U1. Oni do konstruis duetaĝan ponton, kies
suban etaĝon uzis la metroetendo al Kagran en 1982, kiu finis la unuan
konstrufazon kaj la konstruadon de la baza reto.

La komenco de la dua konstrufazo entute nuligis la urbfervojan sistemon;
la urbfervojo laŭ la Viena Zono (linioj G kaj GD) estis etendita suden,
signale modernigita kaj alinomita U6 en 1989, tamen la vagonoj restis la
samaj. De 1989 ĝis 1991 ĝi ankoraŭ, kiel la antaŭa urbfervojo, trafikis
en la nordo alterne al Heiligenstadt kaj al Friedensbrücke, sed en 1991
la branĉo al Friedensbrücke estis fermita. En la sama jaro, la unua
segmento de la orienta-okcidenta linio U3 estis malfermita; sur sia
tiama vojo de Erdberg al Volkstheater ĝi estas de tiam la dua linio
krucanta la urbocentron. Tiuj du linioj estis ankoraŭ etenditaj al ambaŭ
direktoj por alveni al siaj hodiaŭaj (2012) vojoj; la branĉo de la U6 de
Nussdorfer Straße al Heiligenstadt fariĝis dum tio la dua fermita
metrosegmento, ĉar anstataŭe la U6 nun ektrafikis norden al Floridsdorf
kaj fariĝis do la dua linio transiranta Danubon.

En Vieno oni ĝenerale fermas tramajn kaj busajn liniojn, kiuj alie kurus
paralele al metrolinioj. Tio ĉi signifas, ke fojfoje tute detruiĝas
ebloj vojaĝi mallongajn vojojn. Ekstrema ekzemplo estas la Interna
Mariahilfer Straße, kie estis ankoraŭ en 1986 kvar tramhaltejoj inter la
Viena Zono kaj la Zweierlinie, dum hodiaŭ sur la sama segmento troviĝas
nur du metrostacioj. La linio 8 estis fermita malgraŭ protestoj, kiam la
urbfervoja linio laŭ la Viena Zono fariĝis la metrolinio U6; la
paraleleco de tramo kaj urbfervojo estis antaŭe ekzistinta dum jardekoj.
En Leopoldstadt, post la fermo de la tramlinio 21 pro etendo de la linio
U2 en 2008, oni instalis, etendis kaj alivojigis plurajn busliniojn por
vere anstataŭigi la tramon ankaŭ por mallongaj distancoj.

La plej malnova tute novkonstruita linio estas la linio U1, de Leopoldau
en la 21a distrikto al Reumannplatz en la 10a distrikto.

Ĝi komenciĝas en la subtera stacio Leopoldau proksime al la limo de
Vieno, kie trafikas ankaŭ S-Bahn-aj kaj regionaj trajnoj al la nordaj
kaj nordorientaj antaŭurboj de Vieno. Poste ĝi atingas la stacion
Großfeldsiedlung, ĉe samnoma slabokonstruaĵa kvartalo. Tuj antaŭ la
haltejo Aderklaaer Straße ĝi eliras la tunelon.

Post la limo inter la 21a kaj la 22a distrikto troviĝas la stacio
Rennbahnweg. De tie ĉi, la linio U1 plejparte sekvas la straton Wagramer
Straße (B8) ĝis la urbocentro (la strato havas tamen en la internaj
distriktoj aliajn nomojn). La sekva stacio - nun denove subtera - estas
Kagraner Platz, la historia centro de la eksvilaĝo Kagran.

Tuj antaŭ la stacio Kagran la linio denove eliras la tunelon. Tiu ĉi
stacio estas unu el la plej gravaj trafikaj nodoj de la 22a distrikto,
kaj apud ĝi troviĝas ankaŭ la plej grava vendejaro de Vieno, la Donau
Zentrum (Danuba Centro).

Poste la trajnoj veturas sur viadukto tra dometa kvartalo, transiras la
Malnovan Danubon kaj atingas la stacion Alte Donau (Malnova Danubo).
Sekvas ĝin la stacio Kaisermühlen-VIC, kiu troviĝas tuj apud la Vienna
International Centre, la UNO-sidejo en Vieno. De tiu ĉi stacio oni povas
atingi ankaŭ la Danuban Parkon, kaj estas busoj al la proksima
Gänsehäufel, la plej granda naĝejo de Vieno.

Transirante Novan Danubon, la Danuban Insulon kaj Danubon per la ponto
Reichsbrücke, la trajnoj haltas ankaŭ en la stacio Donauinsel (Danuba
Insulo) antaŭ denova - kaj nun fina - subteriĝo en la 2a distrikto de
Vieno. Post tiu subteriĝo estas la stacio Vorgartenstraße. Nun la U1
pluveturas sub la strato Lassallestraße kaj atingas la stacion
Praterstern sub la samnoma placo. Tiu ĉi stacio estas la unua kun eblo
transiri al alia metrolinio, la U2. Krome haltas tie ĉi S-Bahn-aj kaj
regionaj trajnoj, tramoj kaj busoj.
