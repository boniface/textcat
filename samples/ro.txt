Chris Maurice Brown (n. 5 mai 1989, Tappahannock, Virginia) este un
cântăreț, dansator, compozitor și actor american. A devenit cunoscut în
2005, datorită discului single „Run It!”, care i-a adus un succes
instantaneu, ajungând pe locul 1 în clasamentele muzicale din SUA, Noua
Zeelandă și Australia. Și-a lansat și primul album de studio, de pe
acesta făcând parte alte trei cântece de top 20, în SUA, „Yo (Excuse Me
Miss)” (locul 7), „Gimme That” (locul 15) și „Say Goodbye” (locul 10).
Albumul a primit dublu disc de platină în Statele Unite, pentru vânzări
de peste două milioane de exemplare.

Cel de-al doilea material discografic de studio a fost lansat în
noiembrie 2007, fiind intitulat Exclusive. Cântecul „Kiss Kiss” a atins
poziția cu numărul 1 în Billboard Hot 100 și în Noua Zeelandă. Al
treilea single, „With You” a ocupat locul 2 în SUA timp de șase
săptămâni și a devenit unul dintre cele mai de succes discuri single ale
muzicianului pe plan internațional, ocupând printre primele 10 poziții
în majoritatea clasamentelor unde a activat.

Albumul a fost relansat într-o ediție specială în iunie 2008, de pe
această revizuire făcând parte și cântecul „Forever”, care a debutat pe
poziția cu numărul 9 în SUA. „Forever” a urcat ulterior până pe locul
secund, a devenit al cincilea single clasat pe locul 1 al artistului în
Noua Zeelandă și un succes la nivel mondial.

Pe lângă succesul obținut cu discurile single lansate pe cont propriu,
Brown a colaborat cu artiști ca Jordin Sparks, Bow Wow sau Lil Mama.
Cântecele rezultate au atins și ele poziții de vârf în SUA și Noua
Zeelandă. Datorită abilităților vocale și a dansurilor este deseori
comparat cu artiști ca Michael Jackson sau Usher, citându-i pe cei doi
ca fiind cei ce i-au influențat cel mai mult muzica.

În prezent, Brown lucrează la cel de-al treilea album de studio,
intitulat Graffiti, lansarea acestuia fiind programată pentru ultimul
trimestru al anului 2009.

Brown s-a născut în Tappahannock, Virginia, părinții lui fiind Joyce
Hawkins și Clinton Brown. Acesta a fost influențat de muzica unor
artiști ca Michael Jackson, Donny Hathaway, Otis Redding sau Sam Cooke.
La vârsta de 11 ani își descoperă talentul vocal și își dorește să
devină interpret.

La vârsta de treisprezece ani, talentul lui Brown a fost descoperit de o
echipă de producători locali, care au vizitat benzinăria tatălui său în
căutare de noi talente. De atunci el și-a început cariera, înregistrând
timp de doi ani și mutându-se la New York. Echipa de producție ce l-a
descoperit pe artist i-a organizat o audiție cu vicepreședintele casei
de discuri Def Jam, Tina Davis, care este în momentul de față managerul
său.

La începutul anului 2005 a început să lucreze la primul său album de
studio, cu producătorii Scott Storch, The Underdogs, Dre & Vidal, Bryan
Michael Cox, Bow Wow și Jermaine Dupri.

În 2004, Chris a abandonat școala și a început lucrul la primul album de
studio al său. Albumul a debutat direct pe locul 2 în clasamentul
Billboard 200 din SUA, cu vânzări de peste 155.000 de exemplare în prima
săptămână.

Materialul discografic a primit recenzii mixte. „allmusic” oferă
albumului 3 puncte din 5. Aceștia compară melodia „Run It” cu „Yeah!” a
cântărețului american Usher. Aceeași publicație consideră că cele mai
reușite melodii ale albumului sunt „Run It”, „Is This Love?”, „Young
Love” și „Yo (Excuse Me Miss)”.

Primul single, „Run It!” a debutat pe locul 92 în Billboard Hot 100, opt
săptămâni mai târziu atingând poziția cu numărul 8. În a paisprezecea
săptămână, „Run It!” a atins poziția maximă, unde a staționat timp de
cinci săptămâni, devenind primul single ce se clasează pe locul 1 al
artistului în acest clasament. Cântecul s-a clasat pe locul 1 și în
Australia și Noua Zeelandă și a obținut poziții de top 10 în Europa. În
clasamentul mondial United World Chart, „Run It!” a atins treapta cu
numărul 4, acumulând un total de 3.900.000 puncte, primind disc de
platină la nivel mondial.

Al doilea single al albumului, „Yo (Excuse Me Miss)”, a fost lansat pe
data de 29 noiembrie 2005. Cântecul a debutat pe locul 89 în clasamentul
din SUA, Billboard Hot 100, urcând în a opta săptămână în top 10 și
atingând poziția cu numărul 7. Pe plan internațional, cântecul s-a
bucurat de un succes mediocru, reușind să intre în top 10 doar în Noua
Zeelandă (locul 9) și în Australia (locul 10). În clasamentul mondial, a
atins poziția cu numărul 30, acumulând un total de 664.000 puncte.

Alte două cântece lansate pe material, „Gimme That” și „Say Goodbye”, au
atins poziții de top 20 în Billboard Hot 100. De asemenea, ambele
cântece au obținut clasări de top 5 în Billboard Hot R&B/Hip-Hop Songs,
cel din urmă ocupând chiar locul 1. Ultimul single, „Poppin'”, a atins
poziția cu numărul 42 în Billboard Hot 100. Pe data de 13 iunie 2006,
acesta a lansat un DVD, care include o călătorie a artistului în Anglia
și Japonia și scene de la filmările videoclipurilor.

Pe data de 17 august 2006, a luat parte la turneul The Up Close and
Personal Tour, pentru a promova albumul Chris Brown. Din cauza
turneului, conceperea celui de-al doilea material discografic de studio
a fost amânată. Interpretul a luat parte și la turneul cântăreței
americane, Beyoncé Knowles, pe partea ce cuprindea Australia, în turneul
ei, The Beyonce Experience.
