Археологиялық зерттеулер қазіргі Барнауылдағы алғашқы қоныстар тас
ғасырында пайда болғандығын көрсетеді. Қала аумағында осы күнге дейін 63
археологиялық ескерткіш сақталған. Олар көбіне көне заманнан орта
ғасырға дейін сақталған қалашықтар, қорғандар, тұрақтар және мекендер.
Бұл тұрақтардың көпшілігі Обь өзенінің сол жағалауында, Барнауылдың
таулы жақтарында, Мохнатушка, Казённая Заимка, Гоньба және Научный
Городок сияқты жерлерінде орналасқан. Алтын Орда дәуірінде, орыстардың
Сібірге қоныс аударуына дейін, мұнда Абакша деген қамал-қала тұрған. Осы
қаладан төлеуіттер көршілес халықтарға шабуыл жасады.

Барнауылдың қала болып қаланған ресми уақыты 1730-жылы деп есептеледі.
Мұны кен өндіруші Акинфий Демидовтың Алтай өңіріне завод салу мақсатында
200 шаруаны алып келуімен байланыстырады. Алайда, қаланың құжаттық
мақұлданған жылы 1739-жылы болып саналады. Себебі, аталмыш жылы Демидов
Барнауылда күміс балқыту зауытының құрылысын бастаған еді. Осы саяхат
қаланың дамуына оң әсерін тигізді. Соның әсерінен Баранауылға Орталық
Ресей және Уралдан қоныс аударушылар көптеп келе бастады.

Қала атауының шығу төркініне байланысты түрлі гипотезалар көп. Белгілі
жазушы және өлкетанушы ғалым Марк Юдалевич өзінің мақалаларында атаудың
шығуына байланысты әртүрлі ғалымдардың зерттеулерін жинаған.
Зерттеушілер жұмысының жалпы ойы, гипотезасы «Барнауыл» атауының
түркілік немесе моңғолдық шығу тарихы бар, бірақ атаудың тәржімасы
бірнеше нұсқалылығымен ерекшеленеді деген пікірге саяды.

Барнауылдың алғашқы елтаңбасы 1846 жылы бекітілді. Елтаңба қалқаны
француздық геральдикалық форманың (тәжі және лентасы жоқ) қалпын береді.
Қалқан көлденеңнен 2 бөлікке бөлінген. Жоғарғы бөлігі қалқанның үштен
бірін алады. Онда Томск губерниясының негізгі элементі (наместниктік
елтаңба) — жасыл фондағы шауып бара жатқан ақ аттың бейнесі орналасқан.
Ат — губерния шаруашылығында, таулы өнеркәсіптегі көлік қызметтерін
атқаратын негізгі символ және шаруашылық үшін таптырмайтын жануар.
Елтаңбаның төменгі бөлігінде ашықкөк фонда тұтанып тұрған қызыл түсті
күміс домна пеші орналасқан. Ол өз кезегінде елдегі күмісбалқыту
өнеркәсібінің символы ретінде көрсетілген. Қазіргі заманғы елтаңба 1995
жылы 16 қарашада қабылданды. Оның түпнұсқасы (түрлі түсті және қара-ақ
суреттер) Барнауыл қаласының әкімшілігінде тұр және қызыққан азаматтарға
қолжетімді.

Барнауылдың туындағы ашық көк түс қаланың орналасқан жері — Обь өзенінің
символы. Тудың ортасында қаланың елтаңбасы орналасқан.

1748 жылың 16 ақпанынан бастап императордың рұқсатымен таулы аймақтың
канцеляриясы Колываньнан (Алтай өңірі) Барнауыл заводына көшірілді. 1766
жылы орыс өнертапқышы Иван Ползунов Барнаулка өзенінің бойында Ресейдегі
ең алғашқы бу машинасын ойлап тапты, ал 1771 жылы Барнауылға «таулы
қала» мәртебесі берілді (басқа деректер бойынша 1828 жылы). Қалаға
берілген мәртебеге байланысты (астанадан алшақтығына қарамастан) өте
жылдам өсті. 1835 жылдары қалада 9 мың адам тұрды. Қала құрылысы
Санкт-Петербург архитектурасының ықпалымен дамыды.

1764 жылы техникалық кітапхана, 1776 жылы —Барнауыл «театр үйі», ал 1827
жылы — алғашқы типография ашылды. П. К. Фролов Алтай мемлекеттік
өлкетану мұражайының жұмысын ұйымдастырады. Аталмыш мұражай Сібірдегі
бірінші мұражай болып саналады.

Қазба байлықтарының азаюы және крепостнойлық құқықтың алынып
тасталғандығы —1893 жылы Барнауылдағы күміс балқыту зауытының жабылуына
әкеліп соқты. Соның салдарына Барнауыл ірі сауда қаласына айналды.
Өнеркәсіптің жаңа түрлері: тері илеу, кірпіш жасау, сыра дайындау, ас
тұзын игеру, орман шаруашылығы және т.б. пайда бола бастады.

1917 жылы 2 мамырда Барнауылда үлкен өрт болады. 40-қа жуық кварталдар,
қала архитектурасы, әсіресе ағаш үйлердің барлығы да жанып кетеді.
Қаланың қайта тұрғызылуына сол кезеңде Ресейде басталған Азаматтық соғыс
кедергі болады.

1917 жылы 7 желтоқсанда қалада Кеңес үкіметі орнады. Алайда, 1918 жылы
18 маусымда ақгвардяшылдар бұл үкіметті қолдамай, төңкеріс жасады. 1919
жылы 9-11 желтоқсанда Барнауыл қаласы Ефим Мамотовтың партизандық
армиясының күшімен алынды. Ақгвардияшылдар Новоникольскіге (қазіргі
Новосибирск) жету мақсатында қаланы тастап кетті. Қалада қалу өте
қауіпті еді: әр тұстан Қызыл армия өкілдері қаптады, ал қаланың өзінде
партиялық ұйымдар төңкеріс ұйымдастырып жатты. Ақгвардияшылдар
М.Ворожцовтың басқаруымен Бірінші Чумық Кеңестік партизандар
дивизиясының торуылына тап болып, кейін шегінді.

ХХ ғасырдың 20—40-шы жылдары Барнауылдың дамуы индустрияландыру және
ұжымдастыру үрдістерінің дамуымен анықталды. Қалаға кіші ауылдар мен
қыстақтардан тұрғындар көшіп келе бастады. Кейіннен Барнауыл қаласы
агроөнеркәсіптік аймақ мәртебесіне ие болды. 1932 жылы Батыс Сібірдегі
ең ірі Барнауыл мата комбинаты салынды.

1937 жылы Алтай өңірінің қалыптасуына байланысты Барнауылға Алтайдың
әкімшілік орталығы мәртебесі берілді. Ұлы Отан соғысы жылдарында қалаға
Мәскеуден, Ленинградтан, Одессадан, Харьков және басқа да қалалардан
неміс әскерлерімен оккупацияланған (басып алынған) жүзге жуық өндірістік
өнеркісіп орындар көшірілді. Олар қаланың негізгі өнеркәсібіне айналды.
Кей деректерге қарағанда, Қызыл армия соғыста пайдаланған оқ-дәрілердің
тең жартысына жуығы Барнауылдағы станок жасап шығаратын зауытта
шығарылған.

Соғыстан кейінгі жылдар қаладағы өнеркәсіптік «бум» және қала
құрылысының дамуымен ерекшеленді. Бұл кезеңде Барнауылдың территориясы 2
есеге өсті. Қаланың қайта тұрғызылуына, дамуына, яғни жаңа үйлер
құрылысы үшін солтүстік және солтүстік-батыс бөліктері таңдап алынды.
