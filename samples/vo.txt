Jenav binon stud jenetas e dunotas menikas. Do süvo padadilädon kobü
tikäla- u sogädanolavs, kanon i palelogön as pon bevü ons, labü metods
se jäfüds bofik at. As jäfüd, jenav keninükon donajäfüdis e yufajäfüdis
mödik, soäs timav, jenotemipenav, genealog, vönapenav e vönamafav.
Geböfiko, jenavans esteifülons ad tuvedön säkädis jenavik medü stud
dokümas pepenöl, do vestig jenavik no pamiedükon te fa fonäts at.
Valemo, fonäts nola jenavik kanons pateilön ad klads kil: utos, kelos
pepenon, utos, kelos pesagon, ed utos, kelos pekipedon, e jenavans süvo
gebons kilis valik. Jenavas kösömiko kazetons veüti fonätas pepenöl,
kels primons pos datik penama. Kazet at edavedükon vödi: rujenav, kel
tefon timi bü gebid fonätas pepenöl. Ibä penam ädavedon ün tims difik zi
vol, dist vü jenav e rujenav süvo sekidon de top u de yegäd.

Gretot pasetatima menik ekoedon vilön jäfüdisevanis dilädön oni ad
dilots fasilikum ad studön e vestigön. Dabinons mods mödik, ön kels
paset kanon padilädön: ma timav, ma kuliv, e ma yegäds. Dadiläds kil at
no fakipons odis; kevobam komon süvo, a. s. in studs soäs „Vobanamuf
Largäntänik ün Cenamatimäd, 1930-1945“. Mögos jenavanes ad bejäfön
topis, timis u yegädis e go patädikis, e go valemikis, do klien nulädik
binon patädikumam vestigas. Votans lesagons, das jenav evedon vöd
„valemik“ keninükamü stud „valikosa“, kelosi sevoy dö paset menik, ab i
mied at paletodon fa jäfüds nulik soäs jenav gretik. Jenav geböfiko
pestudon zeilü bos plagik u teorik, ab atimo pastudon i te sekü nuläl
täläktik.

Geböfiko, stud jenava pämiedükon ad ut vöda pepenöl u pespiköla. Daved
calima e jäfüdas nolavik nulik dü tumyels 19id e 20id äblinon ye mödi
legretik nünas nulik, kels äkoedons padöbatön geböfi at. Vönotav, menav
e sogädanolavs votik äprodons nünis äsi teorodis nulik dö jenotem menik.
Jenavans anik ädotons, va jäfüds e studs nuliks at ädutons jenöfo lü
jenav, ibä fonäts onsik no pämiedükons ad vöd pepenöl. Vöd nulik:
rujenav pämekon ad sinifön sekis studajäfüdas nulik at, ven äprodons
nünis dö tims bü daved penama.

Ün tumyel 20id, distid vü jenav e rujenav äsäkädikon. Krüts mödik
ädavedons sekü plödakipam fa jenav kulivas semik, soäs uts Frikopa
Dissaharänik e Meropa bü hiel Colombo. Zuo, rujenavans, äs hiel Vere
Gordon Childe e vönotavans jenavik äs hiel James Deetz, äprimons ad
gebön vönotavi ad plänön jenetis veütik, kels büo äbinons te yegäds
jäfüda jenavik. Jenavans äprimons ad logedön etflaniü jenotems bolitik
vönaoloveik de stanöps nulik: jenav konömavik, sogädik e kulivik, kels
valiks sekidons de fonäts nulik klülabotas. Ün tims nuik, mieds kurätik
vü jenav e rujenav jiniko smalikons.

Leceds difik dabinons tefü miedet primöpa jenotema. Anans kredons, das
jenotem menik äprimon ün tumyel 34id b. K., timü koinapenät. Vödems
koinapenätik päpenons su taimaplatotils me rid nejäpik stylus pänemöl.
Mals ela stylus äbinons koinafomiks, kelos äkodon nemi: koinapenät.
Penamasit di Sumeria pälasumon i pro püks votik (hetit, e püks di
Akkadia, Elam, Luw, Hurriah, Urarti), ed äbinon stab pro lafabs netik
Vöna-Pärsänik e di Ugarit..

Fonäts, kels kanons kleilükön paseti (se jäfüds äs stud konotemas
vönaoloveik, pükav e geredav), nu pelasumons fa jenavans mödikün. Too,
vönotavans distidons nog jenavi (jenotemi) e rujenavi (rujenotemi) in
topäd alik stabü daved usik dokümas pepenöl. Distid at blebon veütik pro
vönotavans, bi gebid fonäts pepenöl jafon säkädis vemo difikis pro
plänädam kulivas edadeadöl.

In Volapük, vöd: jenav pedefomon de vöd jen (jiniko de Deutänapük:
ge-schehen „jenön“) dub lenlägam poyümota: -av; klu sinif binon nolav
jena u jenotas (pasetik). Vöd votik: jenotem pedefomon de jenot (jen +
-ot) dub lenlägam poyümota: -em; o. b., grup u konlet (leodik; valemik u
no) jenotas. Kösömiko pagebon, ven tefos konoti (a. s. ma sökaleod
timavik) jenotas veratik, stabü klülabots: fonäts jenavik. Kanoy sagön,
das jenav binon nolav, kel bejäfon jenotemi (a.s. bepenon oni, u studon
oni, u mobon teorodis dö on).

In püks mödik, nolav at panemon stabü vöd Grikänapükik: ιστορία (a.s.
Linglänapük: History, Fransänapük: Histoire, Litaliyänapük: Istoria, e
r.). Vöd Grikänapükik at pädefomon de värb: ιστορείν „säkön“, „dasäkön“,
„seividön“; äsinifon kluo „nol, lärnam medü säkam, seividam, a. s. stabü
konots vönaoloveik“. Värb it pädefomon de ίστωρ „sapan“, „temunan“, u
„cödan“. Vöd at licinon de vul Lindäna-Yuropik *wid-tor-, se *weid-
„sevön“, „logön“ (l. vödi Linglänapükik: wit, vödi latinik: video, vödi
sanskritik: veda, e r.; stelül nilü vöds dientifons oni as foms teorik
fa pükav jenavik pemoböls). Vöd ιστορία äsinifon primo noe jenavi, abi
filosopi e nolavi; labü nem at, nolavs Grikänik päpropagidons primo in
Grikän klatädik, e poso zi läns valik fa Grikän piflunöls („vol
Helänik“).

„Fatan jenava“ valemo palecedom hiel Herodotos se Halicarnassus (484 bK
- za 425 bK). Timakompenan omik: hiel Thucydides ye ädagetom fami ad
binön utan, kel äprimom studi nolavik jenava me vobot okik: Jenotem
kriga di Peloponnesos. El Thucydides, distü el Herodotos e jenavans
relöfik votik, äcedom jenotemi as prod välas e dunas menik (e kluo
ävestigom kodis e sekis onas), no as sek fluna godik. In metod okik, el
Thucydides äkazetom timavi, leced nepaletik, e jenöfoti, das vol menik
äsekon de dunas menik. Jenavans Grikänik äcedoms jenotemi sirkülamik, o.
b. jenots nomiko ädönuons okis.
