Amekuwa mashuhuri kutokana na nadharia yake ya maendeleo ya uhai mageuko
ya spishi.

Nadharia hii yasema kuwa spishi zote za viumbehai vimetokana na spishi
asilia zilizogeuka baada ya muda. Mageuko haya hufuata uteuzi asilia
yaani viumbehai wanaolingana vizuri zaidi na mazingira wanaishi na kuzaa
kushinda viumbehai wasiolingana nayo.

Kwa njia hiyo tabia za viumbehai wanaofaa vizuri zaidi zinazidi
kuendelezwa kwa sababu watoto wao hurithi tabia hizi. Lakini tabia za
viumbehai wasiofaa sana zinaweza kutoweka kwa sababu wanakufa mapema na
hawana watoto wengi wanaoendeleza tabia zao.

Alizaliwa mjini Shrewsbury (Uingereza) kama mtoto wa tano wa daktari
Robert Darwin na Susannah Darwin (n√©e Wedgwood). Baada ya kumaliza shule
alijiunga na chuo kikuu cha Edinburgh (Uskoti) 1825 akajiandikisha
katika idara ya tiba lakini hakupenda upasuaji. Alitumia muda mwngi
kufuata kozi za biolojia, jiografia na jiolojia nje ya masomo ya tiba.
Alifuatana mara nyingi na wataalamu walipofanya uchunguzi wa wanyama,
mimea au mawe.

Baba baada ya kuona hafai kuwa daktari alimwandikisha katika masomo ya
teolojia kwa shabaha ya kuwa mchungaji wa kanisa la kianglikana
aliyomaliza mwaka 1831.

Baada ya kumaliza masomo haya Darwin alipata nafasi ya kujiunga kama
mshiriki na safari ya kisayansi ya jahazi MS Beagle iliyotakiwa
kuzunguka dunia yote kwa kusudi la kuboresha ramani hasa za pwani la
Amerika Kusini. Darwin alipewa nafasi ya mwanaviumbe bila malipo ya
kuongozana na kushauriana na nahodha na kiongozi wa safari kuhusu
wanyama na mimea visivyojulikana na vitakavyopatikana safarini.

Katika safari hii Darwin aliona Amerika Kusini na visiwa vya Pasifiki.
Akaona mengi na kushika kumbukumbu yake akakusanya mimea na miili ya
wanyama na kuibeba naye kwa ajili ya maonyesho katika jumba la
makumbusha la historia ya viumbe.

Kwenye visiwa vya Galapagos aliona ya kwamba kila kisiwa kilikuwa na
spishi za ndege pia kobe zilivyotofautiana kidogo kati ya kisiwa na
kisiwa.

Baada ya kurudi Uingereza mwaka 1836 Darwin alianza kuchunguza sampuli
zote alizokusanya. Alipata kazi kama katibu wa shirika la jiolojia.

Alipochungulia sampuli za Galapagos hasa alipata dhana ya kwamba spishi
hizi zote za karibu zilitokana na aina moja tu iliyowahi kufika kwenye
visiwa hivyo lakini baadaye zilianza kuwa tofauti katika kila kisiwa na
kuwa spishi ya pekee. Kama hiyo ilikuwa kweli spishi hizi hazikuumbwa
hivyo tangu mwanzo.

Darwin aliendelea na utafiti wa sampuli zake na kutoa masomo mbalimbali
na kuyatafakari. 1859 alitoa kitabu kuhusu mageuko ya spishi kwa njia ya
uteuzi asilia (On the Origin of Species by Means of Natural Selection,
or the Preservation of Favoured Races in the Struggle for Life)
alimoeleza nadharia yake.

Kitabu kilikuwa kama bomu kati ya watu wa sayansi na wa dini.

Darwin alishambuliwa mara nyingi ya kuwa mafundisho yake yanapinga
taarifa ya uumbaji katika Biblia. Lakini hiyo inategemea jinsi
masimulizi yake yanavyosomwa: si lazima mwamini achukue kila kitu kama
ilivyoandikwa, kwa sababu Biblia hailengi kutufundisha sayansi, bali
njia ya wokovu.

Leo hii nadharia yake inakubaliwa na wanasayansi karibu wote hata kama
bado kuna kiasi cha upingamizi dhidi yake kwa sababu za kisayansi na za
kidini.

Spishi (kutoka Kilatini "species" yaani aina, maumbile) katika biolojia
ni jina la kutaja kundi la wanyama au mimea wa aina moja. Spishi ni
Kitengo muhimu katika uainishaji wa kisayansi.

Kwa kuhesabiwa katika spishi ileile haitoshi kama viumbe vinafanana sana
ni lazima ya kwamba vinaweza kuzaa pamoja na kuwa na watoto ambao
wanaweza kuzaa tena.

Kwa mfano farasi na punda ni spishi mbili tofauti zinazoweza kuzaa
lakini watoto wao wanaoitwa baghala hawazai tena. Mbwa wote ni spishi
moja hata kama wanaonekana na maumbile tofauti kutokana na historia ya
ufugaji wa kuteua sifa kadhaa tu kwa kuzaana. Lakini hata mbwa mkubwa
kabisa anaweza kuzaa na mbwa mdogo na watoto wao wanazaa tena.

Spishi za karibu hupangwa pamoja katika jenasi.

Mfano: mbwa, mbweha, mbweha wa Ethiopia na koyote wa Marekani wote ni
spishi mbalimbali wa jenasi inayoitwa "canis".

Nususpishi ni aina ndani ya spishi moja inayoonesha tofauti za wazi na
spishi kwa jumla. Viumbe vya nususpishi moja wanaweza kuzaa na viumbe
vya nususpishi nyingine lakini hii haitokei kwa kawaida; mfano moja ni
ya kwamba eneo la nususpishi lipo mbali kwa hiyo hawakutani.

Nususpishi inapewa neno la tatu ndani ya jina lake.

Kila spishi inaweza kupewa jina la kisayansi kufuatana na kanuni za
uainishaji. Hali halisi wanyama wakubwa wameshaainishwa karibu wote
lakini bado kuna wadudu, viumbehai wa baharini wengi na bakteria wengi
ambao hawakuainishwa bado.

Jina la spishi huwa na maneno mawili: Kwanza jina la jenasi (linaloanza
kwa herufi kubwa) halafu neno la pili la kutofautisha spishi (linaloanza
kwa herufi ndogo).

Kwa mfano paka ni "Felis silvestris". Felis ni jenasi na paka yumo
pamoja na wanyama wengine wanaofanana naye kama simba, tiger au chui.
Ndani ya spishi la Felis silvestris kuna nususpishi kadhaa; kwa mfano
paka wa porini wa Afrika Kaskazini (Felis silvestris lybica)
anayeaminiwa kuwa asili cha paka wa nyumbani (Felis silvestris catus).

