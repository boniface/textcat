Футболът навлиза в Австрия през 90-те години на 19 век от Англия. Двата
най-стари австрийски футболни клуба, Крикетер и Виена, провеждат първия
футболен мач на място, наречено Дьолингер Кугерлвийзе. За развитието на
футбола във Виена по това време грижи полага Марк Никълсън, английски
национален състезател. На 18 декември 1898 година той организира мач
между "Виенските Англичани" (на немски: Wiener Engländer) и Виенчани в
Пратера. "Австрия" играе с бели фланелки и черни гащета - тези цветове
по-късно стават и цветове на националния отбор. Първият двубой на
Австрия срещу чуждестранен противник се състои на 8 април 1901 срещу
сборен отбор от Швейцария. Този мач се приема и от двете федерации за
неофициален. Организацията поема създаденият една година по-рано
Австрийски футболен съюз, предшественик на сегашната Австрийска футболна
асоциация, чийто основател и пръв президент е Марк Никълсън. Отборът на
Австрия, който излиза срещу швейцарците, е съставен от играчи на
големите виенски отбори Виена, Крикетер и ВАК (Виенер Атлетикспорт
Клуб). През тези първи години на австрийския футбол много от играчите,
за да не бъдат разпознати, са носели псевдоними, ползвали са перуки и
дори изкуствени бради. Сред причините за това е забраната ученици, дори
на 17-18 годишна възраст, да играят футбол в клубни и национални
отбори|Марк Никълсън – „Инициаторът“ на първия национален отбор]] Днес
за първа официална международна среща на Австрия се приема мачът на 12
октомври 1902 година, който по това време (преди разпадането на
Австро-Унгария) е наричан „Градска игра Виена срещу Будапеща“. Това е и
първият международен двубой в историята между два отбора, които не са
британски. Австрийците постигат в дебюта си победа с 5:0, хеттрик
отбелязва Ян Студничка, една от първите "звезди" на австрийския футбол.
В следващите десетилетия този двубой между Австрия и Унгария се провежда
два пъти в годината, като веднъж се играе във Виена и веднъж - в
Будапеща. Тези мачове се отличават със силно съперничество и
представляват кулминацията на футболния сезон. Тогавашният футболен
отбор на Австрия може да се сравни само условно с настоящия. Тогава са
били викани играчи от цяла Цислейтания, без значение от родния им език.
По тази причина тогава за Австрия са играли значителен брой чехи.

Австрийските национали по време на Олимпийските игри през 1912 година

Първото участие на Австрия на международен турнир е по време на
Олимпийските игри през 1912 в Стокхолм. Отборът се класира на шесто
място след победи над Германия, Норвегия и Италия и загуби от Холандия и
Унгария. По време на Първата световна война футболът в страната не е
прекъснат. Капитанът на националния отбор Хуго Майзл е изпратен на
италианския фронт, затова по това време за отбора отговаря някогашният
защитник на Виена Хайнрих Речури. По време не войната отборът е можел да
организира само мачове срещу Унгария и неутралната Швейцария.

След края на Първата световна война много страни, водени от Англия, се
опитват да изключат Австрия от ФИФА. Освен това някои от
новообразуваните съседни държави, като Чехословакия, първоначално
бойкотират мачовете срещу австрийски отбори. Хуго Майзл се стреми към
възстановяване на старите контакти с футболните съюзи на другите страни
като прави опити в същото време да възобнови интернационалните
състезания за клубни и национални отбори. В новата република футболът
изживява истински разцвет, най-вече благодарение на въвеждането на
осемчасовия работен ден. През 1921 година във Виена отваря врати нов
стадион, побиращ 80 000 души, а през 1924 година Австрия става първата
континентална европейска страна, в която е въведен професионалният
футбол. Тези обновления водят както до успехи на националния тим, така и
до успехи на клубните отбори на международно ниво.

Пикът в австрийската футболна история във времето между войните е ерата
на "Вундертима". Така бива назован австрийският футболен национален
отбор, който през 1931 година постига резултат 5:0 срещу непобеждавания
от континентален европейски тим национален отбор на Шотландия.
Австрийците, водени от капитана Матиас Зинделар, привличат вниманието
върху себе си и в следващите мачове, в които постигат убедителни победи
срещу водещи европейски отбори - над Германия с 6:0 в Берлин, както и
5:0 във Виена; 8:1 срещу Швейцария и 8:2 срещу Унгария, както и победи
над Белгия с 6:1 и над Франция с 4:0. Като най-голям успех на Вундертима
обаче се счита тяхната единствена загуба. На 7 декември 1933 година
отборът се изправя срещу английските национали, които са непобедени у
дома и които не записват загуба и в следващите 20 години. Дотогава нито
един отбор от континента не е успявал да отбележи повече от един гол на
английска земя. На полувремето австрийският отбор вече губи с 2:0 на
стадион Уембли, след което през втората част отбелязва цели три гола, но
в крайна сметка губи с 4:3. По-късно на Световното първенство през 1934
отборът достига до четвъртото място.

Присъединяването на Австрия към Германия на 12 март 1938 година става
причина за временното прекъсване на австрийския футбол, като по това
време биват разпуснати множество отбори. Австрийската национална лига е
заменена от „Гаулига Остмарк“. Националният отбор на страната се слива с
немския като образуват един общ тим. Австрия все пак се класира за
Световното първенство през 1938 година, но играчите имат право да вземат
участие в турнира само като състезатели на Германия. Общо осем
австрийски футболисти са част от немския тим на първенството във
Франция. Отношението на австрийските играчи към немския тим е смесено -
например звезди като Матиас Зинделар и Валтер Науш си позволяват поради
своята известност да откажат ангажимент към немския отбор.
