Siberi nulg kasvab pärismaisena kontinentaalse kliimaga Siberi lääne- ja
keskosa taigas, Altais ja Sajaanides. Puu eelistab viljakat hea
drenaažiga niisket pinnast ning on levinud mägedes ja jõeorgudes.
Mägedes tõuseb siberi nulg kuni 2000 m kõrgusele, kus ta kasvab metsade
leviku ülempiiril enamasti madala ja maadja põõsana. Kõige paremat kasvu
näitab siberi nulg Kuznetski Alatau, Gornaja Šorija, Salairi ja
Sajaanide madalamates piirkondades, 300–800 m kõrgusel üle merepinna.

Siberi nulgu esineb nii puht- kui ka segapuistutes peamiselt koos
hariliku kuusega, siberi kuusega, siberi seedermänniga, siberi lehisega,
arukasega jt.

Ta eelistab niisket ja jahedat kliimat. Puu talub hästi varju. Kuivanud
oksad jäävad kauaks puu külge.

Võõrliigina kasvab siberi nulg ka Eestis ning on koos palsamnuluga meil
kõige levinum nululiik. Teda võib leida muu hulgas vanades parkmetsades
ja mõisaparkides. Suureks puuduseks on meil kasvavate puude lühiealisus
(100 aastat) ning nad on vanemas eas vastuvõtlikud juurepessule. Haiguse
tagajärjel muutuvad puud tormihellaks ning võra jääb inetuks. Puu on
eriti hästi kodunenud Soomes. Siberi nulgu kultiveeritakse peaaegu
kõikjal Euroopas. Puu on pakasekindel, kuid et ta puhkeb pehmes kliimas
kasvades kevadel vara, siis mõjuvad hilised öökülmad Lääne-Euroopas
talle halvasti.

Siberi nulg kasvab kõrgemaks kui 30 meetrit. Eestis on siberi nulgude
kõrguseks mõõdetud kuni 36 meetrit. Tüve läbimõõt võib ulatuda meetrini.
Noor puu on aeglase kasvuga, hiljem kasv kiireneb. Juurestik on hästi
arenenud, juured ulatuvad sügavale.

Siberi nulg on sirge ja korrapärase kujuga puu. Tihe võra on kitsas ja
koonusjas, teravatipuline. Eraldiseisvatel puudel ulatuvad oksad maani.
Koor on sile, hallikasroheline kuni tumehall, vaigumuhkudega.

Võrsed on kollakashallid, vaigused ja karvased. Ümarad pungad on kaetud
paksu vaigukihiga. Okkad kinnituvad võrsele ühekaupa padjakese abil ning
on suunatud võrse tipu poole. Okkad on pehmed ja lapikud ning tugeva
lõhnaga, kuni 35 mm pikkused ja umbes 1,5 mm laiused, pealt
läikivrohelised, alumisel küljel on kaks valkjat õhulõheriba.

Puu on ühekojaline. Ta õitseb mais. Isaskäbi on kollane ja ovaalne.
Emaskäbid asuvad peamiselt võra tipuosas ning on püstised,
silindrilised, tömbi otsaga, 5–9 cm pikkused ja 2,5–3,3 cm läbimõõduga;
algul rohekassinakad või violetsed, valminult helepruunid. Käbi soomuste
all on umbes 7 mm pikkused helepruunid läikivad tiibadega seemned.
Seemned valmivad oktoobris-novembris. Küps käbi laguneb ning vabastab
seemned. Soomused pudenevad laiali, oksa külge jääb ainult käbiroots.
Seemned levivad tuule abil.

Siberi nulg paljuneb peamiselt seemnete abil. Harvem võivad ka mulda
sattunud alumised oksad juurduda.

Siberi nulu puit on pehme ja kerge. Puidu tihedus on umbes 400 kg/m³.
Puit on valge, kahvatukollase või õrnalt hallika varjundiga,
radiaallõikes veidi läikiv.

Nulg on küpspuiduline; vaigukäigud puuduvad. Aastarõngad on hästi
eristatavad ja korrapärased.

Puit on hästi lõhestatav; lõhestamisel jääb sile pind.

Siberi nulgu kasvatatakse pargipuuna, kuid linnas pole ta õhusaaste
tõttu eriti pikaealine. Haljastuse tarbeks on aretatud kultuursorte,
näiteks 'Alba', 'Elegans', 'Glauca', 'Variegata'. Puu talub okste
kärpimist ning sobib seega ka hekitaimeks.

Eeterlikke õlisid sisaldavatest okastest toodetakse nuluõli, mida
kasutatakse muu hulgas farmaatsia- ja parfümeeriatööstuses. Vaiku
kasutatakse optikatööstuses klaasdetailide ühendamiseks.

Puit on suhteliselt väheväärtuslik, kuid kergesti töödeldav. Seda
kasutatakse paberipuuna ning mõnevõrra ehituses ja mööblitööstuses.

Krahv Friedrich Berg rajas 1904. aastal Sangaste mõisa alale
Lõuna-Uuralist Jekaterinburgi ümbrusest kogutud siberi nulu seemnetest
puistu. Tänaseks on suuremate puude kõrgus kuni 35 meetrit ja
rinnasdiameeter kuni pool meetrit. Lossi taha istutas ta pojapoegade
sünni puhul kolm puud, millest suurima rinnasdiameeter on 44 cm ja
kõrgus 22,5 m.

2005. aasta jaanuaritormis hävines Jõgevestes Barclay de Tolly
mausoleumi juurde rajatud 250 meetri pikkune siberi nulu allee, mida
hiljem ei taastatud. Puude vanus oli 2004. aastal 130–140 aastat.

Esimesed Hedeby hooned Schlei lahe kaldal pärinevad 8. sajandist, kuid
linnaks kujunes asula 9. sajandil.

Kirjalikud allikad nimetavad Hedebyd esmakordselt aastal 804. Edaspidi
nimetatakse linna sageli nii Skandinaavia ruunikividel ja skaldiluules
kui ka välismaistes kirjalikes allikates.

Aastal 808 olevat Taani kuningas Godfred hävitanud slaavlaste
kaubaplatsi Rericu ja asustanud sealsed kaupmehed Hedebysse.
Tõenäoliselt rajatigi linn sihipäraselt kuninga eestvõtmisel. Üsna
varsti vermiti Hedebys Põhjamaade esimesed mündid.

9. sajandi alguses rajati Hedebysse enam-vähem ruudukujulise
põhiplaaniga tänavatevõrk. Tänavad olid palkidega sillutatud ja krunte
piirasid punutud tarad. Majad ehitati punutud sõrestikest, mis tihendati
saviga. Hooned asusid tihedasti üksteise lähedal. Tavaliselt paiknes
elumaja tänavajoonel ja lisahooned asusid kitsal krundil selle taga.
Arheoloogia on näidanud, et linnas kasvasid leedrid ning ploomi- ja
virsikupuud. Lahe kaldale rajati sadam koos laevasildade ja
sadamakindlustustega.

Linnas käis arvukalt kristlastest kaupmehi ja kaubanduse edendamise
huvides lubas kuningas Horik misjonär Ansgaril aastal 850 linna Taani
esimese kiriku ehitada. Arvatavasti asutas Ansgar Hedebys ka kooli
preestrite väljaõpetamiseks. Aastal 948 sai Hedeby piiskopi (Hedeby
piiskop).
