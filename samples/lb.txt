Enzyklopedie (algriichesch ἐγκύκλιος παιδεία = "enkyklios paideia",
enkýklios = kreesfërmeg a paideía = Léier, Bildung) beschreift
ursprénglech (ca. -5. Joerhonnert) eng universal Bildung am Sënn vun
engem "studium generale".

Eréischt am Zäitalter vun de Lumières ass an der Neizäit duerch
d'Aarbechte vun den franséischen Enzyklopedisten Denis Diderot a Jean
d'Alembert de Begrëff vun enger "scientia generalis" (Allgemengwëssen,
Allgemengwëssenschaft) entstanen. Vun elo un bezeechent de Begrëff
Enzyklopedie souwuel esou eng Wëssenschaft wéi hiert Resultat, (de
Versuch vun der) d'Duerstellung vum komplette Wëssen.

Wéi déi franséisch Enzyklopedisten dunn hiert gesammelt Wëssen a Form
vun alphabeteschen Noschlowierker zougänglech gemaach hunn, gouf de
Begrëff Enzyklopedie séier zur Bezeechnung vun engem enzyklopedesche
Lexikon.

Am Géigesaz zur Enzyklopedie erhiewe weder Dictionnaire, nach Lexikon a
Fachlexikon den Usproch, vollstänneg Wierker ze sinn.

Déi eelste schrëftlech Zeie vun der Sprooch si mykenesch Texter an der
Linearschrëft B. Während der klassescher Zäit gëtt et schonn eng jett
Dialekter, zu de wichtegsten zielen d'Attesch-Ionescht (wat hautdesdaags
an de Schoulen als "Algriichesch" geléiert gëtt),
d'Dorescht-Nordwestgriichescht, d'Aeolescht, an d'Arkadesch-Kyprescht.

D'politesch, wirtschaftlech a kulturell Positioun vun Athen am 5.
Joerhonnert v. Chr. hunn deen do geschwaten atteschen Dialekt zur
iwwerregionaler Allgemengsprooch (Koinè) gi gelooss. Duerch
d'Eruewerunge vum Alexander de Groussen am 4. Joerhonnert v. Chr. gouf
et zu enger Weltsprooch an Lingua franca. Och am Réimesche Räich blouf
Griichesch nieft Latäin eng Amtssprooch. Den Afloss vu Friemsproochen
huet ëmmer erëm zu Beméiunge gefouert, d'griichesch Sprooch ze botzen a
sech op d'klassescht Attesch ze baséieren. Esoueng "gebotzte" Versioun
gouf e puer Joerhonnerte méi spéit zur Amts- a Literatursprooch vum
Byzantinesche Räich.

Während der Besatzung duerch d'Osmanescht Räich war d'Ënnerriichte vu
Griichesch offiziell verbueden. Allerdéngs huet d'Sprooch weidergelieft,
am Alldag vun de Griichen, a bei de Paschtéier, déi et trotzdem heemlech
geléiert hunn. D'Sprooch huet sech awer während dëser Zäit staark
verännert. No der moderner Staatsfondatioun gouf d'Katharevousa
(καθαρευουσα = Reng Sprooch) offiziell Sprooch, eng Konschtsprooch, déi
awer de Wuertschaz vum Attesche konservéiert hat, mee neigriichesch
grammatesch Strukturen hat. Eréischt 1976 gouf d'Vollekssprooch
("Dimotiki", gr. δημοτικη) definitiv zur Sprooch vun der Verwaltung an
der Wëssenschaft.

Am Laf vun de Joerdausenden huet d'Griichesch Sprooch vill Verännerungen
an der Aussprooch matgemaach, d'Orthographie ass awer zum groussen Deel
konstant bliwwen. Dëst ass ënner anerem op déi sélleche "Botzaktiounen"
zeréckzeféieren. Déi an hellenistescher Zäit agefouert Accente goufen
nach bis viru kuerzem benotzt. Duerch en Dekret vum griichesche
President vum 29. Abrëll 1982 goufen den accent grave, den accent
circonflexe, den Spiritus asper an den Spiritus lenis ofgeschaaft. Am
Neigriichesche gëtt et hautdesdaags nëmmen nach den accent aigu, deen
déi betounte Silb markéiert.

D'griichesch Sprooch a Schrëft haten e groussen Afloss op Europa:
d'laténgescht genee sou wéi d'kyrillescht Alphabet goufen op der Basis
vum griicheschen Alphabet entwéckelt, an a villen europäesche Sprooche
fënnt een nach d'Wuerzele vu griichesche Wierder.

Un den Ufere vun der Ägäis ass eng vun den éischten europäeschen
Zivilisatiounen entstanen, nämlech déi vun de Minoer an d'mykenesch
Zivilisatioun. No hirem Ënnergank koumen däischter Joërhonnerten, eng
Zäit iwwer déi mer nëmmen ganz wéineg wëssen, éier et ëm 800 v. Chr.
nees biergop geet. Et ass d'Zäit vun de griicheschen Stadstaaten, der
polis. Kolonien gi ronderëm d'Mëttelmier gegrënnt, an si verdeedegen
sech couragéiert géint d'Perser. Nom Peloponnesesche Krich gëtt
Griicheland vum Philipp II. vu Mazedonien, respektiv vu sengem Jong dem
Alexander de Groussen eruewert a mir befannen eis am hellenistesche
Griicheland.

Op militäreschem Plang hat Griicheland allerdéngs wéineg opweises a vun
168 v. Chr. un ginn d'Griiche vun de Réimer eruewert. Allerdengs ass et
mat der Kultur genee ëmgedréint gelaf, do huet nämlech déi griichesch
d'Réimer eruewert. Als Provënz vum Réimesche Räich hat Griicheland
weiderhin e staarken Afloss op kulturellem Plang, an nom Fall vum
westréimesche Räich huet Griicheland d'ëstlecht oder Byzantinescht Räich
mat Konstantinopel weiderhin dominéiert. Nom Fall vu Konstantinopel de
29. Mee 1453, gëtt Griicheland lues awer sécher vum Ottomanesche Räich
ageholl.

D'Ottomane bleiwen a Griicheland bis an d'19. Joerhonnert. 1821
rebelléieren d'Griichen an erklären hir Onofhängegkeet déi se 1829
akkordéiert kréien. Während dem 19. Joerhonnert huet Griicheland sech
duerch eng Rei vu Kricher ëmmer méi vergréissert a seng haiteg Form huet
d'Land zënter 1947.

Nom Zweete Weltkrich gouf et a Griicheland e Biirgerkrich dee bis 1949
ugehalen huet. 1967 gouf no engem Coup d'état de Régime des Colonels
agefouert, deen 1973 d'Monarchie ofgeschaf huet. 1975 gëtt no engem
Plebiscite eng demokratesch Republik gegrënnt. 1981 trëtt Griicheland
der EU bäi an hëlt 2001 den Euro un.

Bei der Vollekszielung vun 2001 goufen am Ganze 10.964.020 Griiche
gezielt. Vun dëse liewen der 58,8% a Stied, 28,4% um Land. D'Awunnerzuel
vun den zwou gréisste griichesche Stied, Athen an Thessaloniki, louch
bei bal 4 Milliounen.

A Griicheland liewen hautdesdaags och eng ganz Partie Immigranten. Ronn
65% kommen aus Albanien, mee et wanderen och Bulgaren, Rumänen,
Pakistaner, Polen oder Georgier an. Allerdéngs si vun dëse keng reell
Zuele bekannt, well eng grouss Partie illegal agewandert ass.

