У периоду најжешће трке за престиж у оружју, у току Хладног рата, између
источних и западних држава, на челу са СССР и САД, тражен је брз одговор
на сваки помак друге стране. Та трка је посебно била присутна у домену
борбених авиона, односно у сегменту наоружања највеће ударне моћи и
највишег технолошког нивоа. Добар пример за то је случај совјетског
авиона МиГ-19. Совјети, да би држали корак у престижу постизања
максималне брзине, жртвовали су друге летне и експлоатационе
карактеристике овог авиона, али су с њим оборили дотадашњи светски
рекорд у брзини лета (1 455 km/h). Цена тога је била, између осталог, да
се мотор морао скидати на сваких 50 часова рада, због општег прегледа.
МиГ-19 је био изнуђен и као брз одговор на амерички надзвучни авион
Супер Сејбр F-100.

МиГ-19 је био значајно искуство за развој следећег совјетског авиона
МиГ-21. Он је такође развијен у условима трке у наоружању, с доста
изнуђених компромиса. Без обзира на све то, био је успешан авион и
одиграо је значајну улогу на светској ратној и војној сцени. Доживео је
масовну производњу и оперативну употребу. Авион МиГ-21 је
ловац-пресретач, скакач, с великом брзином успона, с малом аутономијом
лета и с малом носивошћу оружја. Пошто је пројектован за респективне
перформансе у надзвучном лету, последично је имао велике брзине при
полетању и слетању, односно условљавао је дугачке полетно-слетне стазе.
Поред тога је имао слабу опрему, а посебно му је радар био скромних
могућности. Захтеви за престижне перформансе надзвучног лета, посебно
велика брзина, диктирали су велику стрелу крила, малу укупну масу, па и
малу количину горива, малу масу опреме, што је сузило и могућност њеног
избора. Све су то били тешки компромиси, изнуђени с расположивом
технологијом, у том времену. Авион МиГ-21, са дугачком полетно-слетном
стазом, захтевао је услове великих аеродрома, чији је број ограничен.
Удаљености између таквих аеродрома су велике, те је било тешко покривати
и запречавати ваздушни простор између њих и државне границе, с авионом
МиГ-21, који је кратко време остајао у ваздуху. Велики аеродроми су са
концентрисаним размештајем авиона, па су с тиме и рањиви на изненадне
ударе непријатеља. Тактика примене борбене авијације се мењала на основу
искустава стечених у локалним сукобима. И једна и друга страна трке за
престиж су та искуства уграђивала у тактичко-техничке захтеве (ТТЗ-е),
за развој и производњу наредних генерација авиона.

На западу су се одвијали програми за авионе треће генерације F-111, F-1
Мираж и Харијер, а Совјети су били приморани на одговор. Покушавали су
одговорити јединственим типом борбеног авиона.

Са следећим совјетским ловцем се тражио искорак у савременије
технологије, с циљем да се смањи заостајање у трци с НАТО авионима. За
наследника авиона МиГ-21 је тражено да има далеко мању минималну брзину,
а максималну већу. Тражено је да крајњи Махов број, који одговара
максималној брзини, буде већи од 2,3. Ти захтеви су значили велики
коефицијент узгона са полетно-слетном конфигурацијом, мали таласни отпор
у надзвучном лету и мотор великог потиска. Ови захтеви су у међусобној
супротности, како у домену аеродинамике, тако и у домену контроле
прираста масе целог авиона. Захтевано је да буде наоружан ракетама с
полуактивним радарским вођењем, средњег домета. То значи и да радар мора
да испуњава услове за одговарајућу даљину откривања циља, вођења ракета
на горе и на доле и да има одговарајућу заштиту од електронског ометања.
Такође је захтевано да наредни авион остаје далеко дуже у ваздуху и да
носи већу количину спољњег наоружања, односно терета. Овај захтев је
значио довољну количину унутрашњег и спољњег горива.

Конструкциони биро Микојан је добио задатак, половином 1960их година, са
дефинисаним ТТЗ-ом, да развије и покрене производњу авиона МиГ-23. Тада
су почела примењена истраживања за развој авиона по веома тешким
захтевима у односу на тренутно расположиву технологију у СССР. У ОКБ
Микојану су истраживали решења у два правца. Један прилаз је био да се
кратке стазе полетања и слетања остваре с допунским узгоном од
вертикално усмереног потиска, с помоћним моторима (енгл. lift jet),
слично решењу на британском Харијеру. Такав би авион припадао класи с
вертикалним полетањем (енгл. Short Takeoff And Landing; STOL). Други
прилаз у истраживању је био с променљивим углом стреле крила, по узору
на амерички F-111.

Од авиона МиГ-21ПФМ је направљен авион лабораторија за потребе
истраживања концепције вертикалног полетања. У његов модификовани труп
су уграђена два помоћна мотора »Колесов Д–36–35«, с вертикално усмереним
потиском од 2х23 kN. Ови мотори су радили само у фази полетања и
слетања. Тада се њихов потисак сабирао с узгоном авиона, чиме су
стварани услови за смањење брзине лета испод минималне аеродинамичке
вредности. Ова истраживања су рађена 1966. године, у лету са авионом
лабораторијом.

Стечена искуства су преношена на сличан авион прототип, који се развијао
паралелно, с фазним помаком од годину дана, а био је намењен отварању
пута за усвајање ове концепције у стандард серијске производње авиона
МиГ-23. Овај прототип, демонстратор концепције кратког полетања и
слетања, заснивао се на шеми делта крила авиона МиГ-21, с проширеним
трупом за смештај помоћних мотора и за уградњу већег главног погонског
мотора Тумански Р–27–300, с потиском од 51 / 71,6 kN. На њему су
усисници постављени бочно на трупу, тако да је носни део ослобођен за
уградњу радара. Помоћни мотори су остали исти, »Колесов Д–36–35«, а били
су уграђени вертикално, у односу на уздужну осу трупа, иза кабине
пилота. Остављена је могућност њиховог закретања, за 5 степени унапред у
односу на вертикалну попречну раван за полетање и за 10 степени уназад
за слетање. На овај начин је остварена мала компонента њиховог потиска,
која се сабирала с потиском главног мотора у полетању и нешто већа
компонента која је кочила авион у слетању. Овај авион прототип је добио
ознаку Авион 23-01, а совјетска војска га је водила као МиГ-23УВП и
МиГ-23ПД. Полетео је 3. априла 1967. године. То је било приближно годину
дана након полетања авиона лабораторије. Авион 23-01 није био наоружан,
али је планирано да буде наоружан у серијској производњи, с топом ГШ-23Л
и две ракете ваздух-ваздух. Приликом испитивања овај авион је показао
слабости концепције, исто као и авион лабораторија. Помоћни мотори су за
све време лета, између полетања и слетања, били мртав терет, заузимали
су велику запремину трупа, а због њих је и повећан чеони пресек па и
отпор целог авиона. На малим брзинама лета је ламинарни слој
опструјавања крила и репова био нестабилан, због чега је авион био тешко
управљив. Овај концепт развоја авиона Миг-23 је напуштен, али су Совјети
искористили прототип Авиона 23-01 у пропагандне сврхе. Промовисали су га
на аеро-митингу 1968. године, као наредног ловца, и привремено су
обманули НАТО. НАТО му је, по својој номенклатури, дао ознаку енгл.
Faithless.
