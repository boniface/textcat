In 1500 Pedro Alvarez Cabral comenciava un viage verso India Levava duas
caravelas e 13 naus, e por volta de 1 500 homens. Le corona portugese
voleva que ille usava le route maritime aperite per Vasco da Gama circum
le Capa de Bon Sperantia. Pro evitar un zona de calmas in le golfo de
Guinea, ille navigava verso le west e su flotta incontrava ventos que
finalmente lo pulsava usque le continente sudamerican in april 1500.

Ben que un pauco antea le espaniol Vincente Yánnez Pinzón habeva toccate
le costa brasilian, Portugal habeva le derecto a ille territorio a causa
del Tractato de Tordesillas, que divideva le continente american inter
Espania e Portugal. Portugal recipeva le derecto de controlar le
territorio al est de un linea divisori inter 48 e 49 grados al west de
Greenwich; e Espania, le territorio al west de iste linea. Durante le
duo decennios sequente, Portugal esseva interessate principalmente in su
colonias oriental a causa del grande contributiones a su economia
derivate del commercio in le condimentos de ille region, le quales
Portugal poteva provider a Europa a un costo multo plus economic proque
le transporto marin esseva multo plus facile e costava multo minus que
le transporto terrestre.

Durante le annos inter 1533 e 1549 le corona portugese divideva Brasil
in 15 divisiones territorial, nominate "capitanias", que le rege dava a
homines portugese ric (donatórios), qui, a cambio de multe poteres e
privilegios, debeva usar lor proprie capital pro colonisar iste
territorios e disveloppar lor ressources economic.

Penetrante le interior del pais, le brasilianos anque expandeva le
territorio de lor pais ultra le linea occidental fixate per le tractato
de Tordesillas. Pro converter le indianos brasilian al christianitate,
le missionarios del seculo XVII penetrava le nord e navigava al west sur
le fluvio Amazon. Le homines del nordest qui elevava bestial bovin
cercava nove pasturas al west del fazendas de sucre, penetrante le
interior usque lo que nunc es Piauí, Maranhão, e Goiás. Le colonos de
São Paulo organisava expeditiones pro capturar indianos e cercar auro.

Alcunes de iste expeditiones resultava in migrationes de varie annos de
duration. Iste gruppos de paulistas sempre exprimeva lor identitate con
un bandiera ("bandeira" in portugese), e le brasilianos les nominava
"bandeirantes".

Le brasilianos arrivava usque le minas de argento del Peru e anque
penetrava le region presso Bogotá, Colombia. Altere simile gruppos
explorava Mato Grosso e attaccava le villages de indianos establite per
le jesuitas in le sud. Illes anque penetrava le provincia argentin de
Misiones. Generalmente le indianos e lor protectores, le jesuitas,
opponeva iste incursiones. Le colonos espaniol les opponeva solmente in
le region de lo que nunc es Uruguay. Un serie de tractatos con Espania
durante le seculo XVIII legalisava iste conquestas per le brasilianos.

In le secunde medietate de iste seculo le marchese de Pombal, le prime
ministro de José I de Portugal, un administrator capabile e energetic,
inaugurava diverse reformas social, administrative, e religiose in le
colonia. A causa de lor fallimento economic e administrative, multe
donatários del 15 capitanias perdeva a Pombal le pauc derectos que illes
habeva potite preservar. Le sud de Brasil habeva disveloppate un
crescente importantia economic, e Pombal moveva le capital del pais de
Bahia a Rio de Janeiro pro rationes logistic. Ille anque expelleva le
jesuitas, opponite per altere sectores del societate brasilian, a causa
de lor protection del indianos e de lor activitates commercial.

Le vita economic de Brasil initialmente se basava sur le exploitation
del ligno brasil. Le portugeses usava le indianos local pro taliar iste
ligno e transportar lo usque le Atlantic. Ma le indianos les resisteva
fortemente. Postea le production del sucro de canna deveniva le plus
importante activitate economic. Le production de sucro tamen requireva
labor multo plus intensive que le production del ligno, e le indianos
resisteva iste labor tanto tenacemente que le portugeses tosto debeva
importar sclavos african pro facer lo. Con le tempore, le tabaco e le
elevamento de bestial bovin deveniva activitates con crescente
importantia economic. Iste duo activitates anque requireva terra, que le
proprietarios de iste interprisas incontrava al west del terrenos
occupate con le production de sucro, que remaneva le activitate economic
le plus importante durante le major parte del era colonial. Como
consequentia del grande investimentos in terra e in machinas requirite
pro le production de sucro, omne iste industria se concentrava in le
manos de un numero de familias reducite. Le café e le coton, producite
primo per parve proprietarios, contribueva substantialmente al
exportationes del seculo XVIII.

Ille immediatemente recognosceva le position de Brasil como sede de su
imperio e aboliva le monopolio commercial portugese, aperiente le portos
brasilian al commercio de altere paises. Post installar se in Rio de
Janeiro, le corte portugese creava diverse organismos politic, judicial,
e cultural. Le angleses derivava le major beneficios del novemente
liberate commercio, que reduceva le pression economic sur lor pais
causate per su exclusion per Napoleon ex le commercio europee, e
numerose companias commercial britannic aperiva officios in Brasil. In
1816, le prince regente deveniva le rege João VI del imperio portugese.
Ille habeva un certe popularitate personal, ma su governamento inspirava
odio a causa de su politicas corrupte e arbitrari. In 1789 José Joaquim
da Silva Xavier (cognoscite como Tiradentes--un dentista cuje nomine
significa "extractor de dentes") dirigeva le prime rebellion contra le
autoritate portugese. Le portugeses supprimeva su rebellion e le
occideva, e ille deveniva un heroe national inter le brasilianos.
